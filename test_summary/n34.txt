 जम्मू संभाग दे युवाएं दा रोज़गार देने च राज्य सरकार विफल : हर्षदेव सिंह। भाजपा उप्पर लाया जम्मू कन्नै भेदभाव करने दा आरोप। जम्मू, 6 जनवरी। जम्मू कश्मीर नेशनल पैंथर्स पार्टी दे चैयरमैन हर्षदेव सिंह ने गलाया ऐ जे राज्य दी भाजपा- पीडीपी गठबंधन सरकार जम्मू संभाग दे युवाएं गी रोजगार देने च पूरी चाल्ली कन्नै विफल होई चुकी ऐ। इत्थै आयोजित इक पत्रकार सम्मेलन दौरान पार्टी दे चैयरमैन हर्षदेव सिंह ने गलाया जे चुनाएं थमां पैहले भाजपा ने जम्मू संभाग दे युवाएं दे कन्नै बड्डे- बड्डे वादे कीते हे। उनेंगी रोजगार उपलब्ध करोआने लेई केई कदम चुक्कै जांङन ब सत्ता च औने दे बाद भाजपा सरकार आस्सेआ गै जम्मू दे युवाएं कन्नै भेदभाव कीता जारदा ऐ। उनें गलाया जे राज्य जम्मू कश्मीर लेई लगभग 10 हजार औदे एसपीओज़ दे जारी कीते हे ब ए सारे औदे कश्मीर लेई शिफ्ट करी दित्ते गे। उनें गलाया जे पैंथर्स पार्टी सरकार दे इस फैसले दा बरोध करदी रेही ऐ ते करदी रौग। उने चेतावनी दिंदे होई गलाया जे सरकार ने तौले जम्मू संभाग दे युवाएं गी रोजगार देने लेई कदम नेईं चुक्कै गे तां ओह औने आले दिने च उग्र आंदोलन छेड़ने पर मजबूर होई जांङन।