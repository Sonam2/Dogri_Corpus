अर्जन सिंह दा अंतिम संस्कार, 21 तोपें कन्नै सलामी, वायुसेना ने कीता फ्लाई पास्ट।
नमीं दिल्ली, 18 सितंबर। देश ने भारतीय वायुसेना दे महान योद्धा मार्शल अर्जन सिंह गी अज्ज अश्रुपूरित अंतिम विदाई दित्ती। लड़ाकू विमानें दे फ्लाई पास्ट सने पूर्ण राजकीय सम्मान कन्नै अज्ज बडलै मार्शल अर्जन सिंह दा अंतिम संस्कार कीता गेआ। दिल्ली कैंट दे ब’रार चैक च मंत्रोच्चार बश्कार उन्दा पार्थिव शरीर पंचतत्व च विलीन होई गेआ। उन्दे अंतिम संस्कार दौरान केई राजनीतिक हस्तियां, त्रौनें सेनाएं दे प्रमुख ते शीर्ष अधिकारी मजूद हे।
सिंह गी 21 तोपें दी सलामी दित्ती गेई। भारतीय वायुसेना दे त्रौ सुखोई लड़ाकू विमानें फ्लाई पास्ट करियै वायुसेना दे इकमात्रा पं×ा- रैंक आह्ले मार्शल अर्जन सिंह गी श्रद्धांजलि दित्ती। भारतीय वायु सेना दे हेलीकाप्टरें बी मार्च पास्ट करियै उनेंगी सलामी दित्ती। सुखोई विमानें ‘मिसिंग मैन फॉरमेशन’ बनाया। ब्हा च बनने आह्ला एह् फॉरमेशन दिवंगत सैन्य अधिकारी दे सम्मान च बनाया जंदा ऐ।
सिंह दे निधन उप्पर शोक स्वरूप अज्ज राजधानी दिल्ली च सब्भै सरकारी इमारतें उप्पर तिरंगा झुकेआ रौह्ग। उत्थै गै पंजाब च प्रदेश सरकार ने त्रौ दिन दे राजकीय शोक दी घोषणा कीती ऐ। ब’रा 1965 दे भारत- पाक युद्ध दे नायक ते पं×ा सितारा रैंक तक्कर पदोन्नत कीते गे वायुसेना दे इकमात्रा अधिकारी मार्शल अर्जन सिंह दा शनिवार गी निधन होई गेआ हा। ओह् 98 ब’रे दे हे। उनेंगी दिल दा दौरा पौने दे बाद सेना दे रिसर्च एंड रेफरल अस्पताल च भ्बी करोआया हा जित्थै उनें अंतिम साह् लैता। उन्दे परोआर च इक बेटा ते इक बेटी न। उन्दी पत्नी 2011 च गै गुजरी गेईयां हियां।
मार्शल अर्जन सिंह दे पार्थिव शरीर गी अज्ज बडलै तिरंगे च लपेट करियै इक बख्तरबंद वाहन कन्नै ब’रार चैक शमशान तक्कर लाया गेआ। रक्षा मंत्री निर्मला सीतारमण ने मार्शल अर्जन सिंह गी उन्दे अंतिम संस्कार थमां पैह्ले पुष्पांजलि अर्पित कीती। त्रौनें सेनाएं दे सेना प्रमुख एयर चीफ मार्शल बिरेन्द्र सिंह धनोआ, नौसेना प्रमुख एडमिरल सुनील लाम्बा ते थलसेना प्रमुख जनरल बिपिन रावत ने बी अंतिम संस्कार थमां पैह्ले मार्शल अर्जन सिंह गी श्रद्धांजलि दित्ती। अंतिम संस्कार दौरान रक्षा मंत्री सीतारमण, पूर्व प्रधानमंत्री मनमोहन सिंह, भाजपा दे वयोवृद्ध नेता लाल कृष्ण आडवाणी बी मजूद हे। थल सेना, वायु सेना ते नौसेना दे पूर्व प्रमुख बी मार्शल अर्जन सिंह दी अंतिम यात्रा च शामल होए।
