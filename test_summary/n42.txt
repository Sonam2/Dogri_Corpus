 50 हजार थमां मते दी निकासी उप्पर कर लग्गने दी सिफारिश।
नमीं दिल्ली, 25 जनवरी। डिजिटल भुगतान दे प्रोत्साहन उप्पर गठित मुक्खमंत्रियें दी समिति ने कर दायरे थमां बाह्र दे लोकें ते निक्के दुकानदारें गी स्मार्ट फोन दी खरीद पर 1,000 रपे दी सब्सिडी देने दा सुझाव दित्ता ऐ। एह्दे अलावा समिति ने बैंकें थमां 50,000 रपे थमां मते दी निकासी पर ‘नकद लेन- देन कर’ लाने दी सिफारिश दी ऐ। आंध्र प्रदेश दे मुक्खमंत्री ते समिति दे संयोजक एन. चंद्रबाबू नायडू ने मंगलवार गी एह् रिपोर्ट प्रधानमंत्री नरेंद्र मोदी गी सौंपी। एह्दे च सब्भै सरकारी इकाइयें गी डिजिटल भुगतान उप्पर मर्चेंट डिस्काउंट (एमडीआर) गी खत्म करने जा उस्सी घट्ट करने दी सिफारिश कीती ऐ। एह्दे अलावा सब्भै चाल्ली दे बड्डे सौदें च नकदी दे प्रयोग दी सीमा तय करने दा सुझाऽ दित्ता ऐ।
 बैंक आस्सेआ डेबिट जा क्रेडिट कार्ड सेवाएं प्रदान करने लेई दुकानदार कन्नै एमडीआर लैता जंदा ऐ। समिति च महाराष्ट्र दे मुक्खमंत्री देवेंद्र फड़णवीस ते मध्य प्रदेश दे मुक्खमंत्री शिवराज सिंह चैहान बी शामल ऐ। समिति ने केंद्र कन्नै एमडीआर नेईं लेईयै ते प्रोत्साहन देईयै आधार आधारित भुगतान प्रणाली (एईपीएस) गी बढ़ावा देने दा सुझाऽ दित्ता ऐ। समिति दी अन्य सिफारिशें च सूक्ष्म एटीएम ते बायोमीट्रिक सेंसर बगैरा लेई करियै प्रोत्साहन शामल ऐ। एह्दे अलावा समिति ने अपनी सलाना आयदे इक निश्चित अनुपात दा इस्तेमाल डिजिटल भुगतान च करने उप्पर कर रिफंड दा बी सुझाऽ दित्ता ऐ।
एह् पुच्छे जाने पर जे उनेंगी इनें सिफरिशें गी औने आह्ले इक फरवरी गी पेश होने आह्ले बजट च शामल कीते जाने गी लेईयै किन्ना विश्वास ऐ, नायडू ने गलाया जे मिगी एह्दा पूरा विश्वास ऐ। डिजिटल भुगतान दा लाह् दस्सदे होई नायडू ने गलाया जे नकदी गी संभालने दी लागत मती उच्ची बैठदी ऐ। इनेंगी छपने थमां लेईयै, परिवहन ते सुरक्षा बगैरा पर मती लागत औंदी ऐ। उत्थै गै डिजिटल करेंसी पर इस चाल्ली दी कोई लागत नेईं औंदी नायडू ने एह् बी गलाया जे डिजिटल लेनदेन दी मात्रा बधने दे कन्नै लागत बी हेठ औग।
 रिपोर्ट च इस गल्ल दा उल्लेख कीता गेआ ऐ जे भारत च प्रति दस लक्ख लोकें उप्पर कैशेलेस भुगतान केंद्र 1,080 न। उत्थै गै सिंगापुर च एह् आंकड़ा 31,096, ब्रिटेन च 30,078, ब्राजील च 25,241, दक्षिण अफ्रीका च 7,267, मेक्सिको च 7,189 ते चीन थमां 16,602 न। समिति ने गलाया ऐ जे दुकानदारें गी डिजिटल भुगतान स्वीकार करने गी प्रोत्साहित करने लेई संभावित करें च राह्त दित्ती जानी चाह्दिी। 
उत्थै गै डिजिटल लेन- देन करने आह्ले दुकानदारें पर पिछली तारीख थमां कोई कर नेईं लग्गना चाह्दिा। समिति ने गलाया जे सब्भनें दुकानदारें गी आधार पे, बायोमीट्रिक (एफपी ते आइरिस) सेंसर लेई 50 प्रतिशत सब्सिडी दित्ती जानी चाह्दिी। समिति ने अपनी अंतरिम रिपोर्ट च गलाया ऐ जे सब्भै भुगतान बैंकें ते बैंकिंग कॉरस्पान्डेंट गी एईपीएस दे जरिये अंतरूप्रचालनीय (इंटरआपरेबल) कीता जाना चाह्दिा। एह्दे आलवा 1,54,000 डाकघरें लेई इंटरऑपरेबल आधार आधारित सूक्ष्म एटीएम लेई ढांचा उपलब्ध करोआया जाना चाह्दिा। नायडू ने एह् बी सुझाव दित्ता ऐ जे नकदी रहित लेन- देन गी अपनाने आह्ले लोकें दे हितें दे संरक्षण गी सब्भै डिजिटल लेन- देन दा बीमा होना चाह्दिा।
मुक्खमंत्रियें दी समिति ने नकदी रहित लेन- देन कन्नै होने आह्ली बचत करी कोष बनाने दा सुझाव दित्ता। समिति ने गलाया ऐ जे बसें ते महानगरें गी उपनगरीय ट्रेनें च संपर्क रहित भुगतान गी प्रोत्साहन दित्ता जाना चाह्दिा। यूपीआई एप च सांझा इंटरऑपरेबल यूपीआई क्यूआर कोड होना चाह्दिा। समिति ने सुझाऽ दित्ता ऐ जे ग्रामीण ते शैह्री सरकारी बैंकें गी तत्काल डिजिटल भुगतान बवस्था च शामल कीता जाना चाह्दिा। समिति ने इस गल्ल दा जिक्र कीता ऐ जे सरकार गी डिजिटल भुगतान गी प्रोत्साहन देने दे रस्ते च किश दिक्कतें आवै’रदियां न। समिति ने गलाया जे लोकें गी प्रशिक्षण देईयै नकदी रहित भुगतान लेई प्रोत्साहित कीता जाना चाह्दिा। एह्दे लेई उन्दी सोच बगैरा च बदलाव आनने दी लोड़ ऐ।
