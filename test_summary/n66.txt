 बरखा करी नदियां उफान उप्पर, असम च हाढ़ करी अजें तक्कर 59 दी मौत, काजीरंगा पार्क अद्धे थमां मता डूबेआ।
नमीं दिल्ली, 16 जुलाई। देश च भारी बरखा दी वजह करी केई नदियां उफान पर ऐ ते शनिवार 15 जुलाई गी गुजरात ते उत्तर प्रदेश च इस कारण दऊं लोकें दी मौत होई गेई। दूए पास्सै असम दे 24 ज़िलें च लगभग 12 लक्ख लोक हाढ़ दा प्रकोप झह्ल्लै’रदे न। उत्थै गै शनिवार 15 जुलाई गी राज्य भर च इस प्राकृतिक आपदा च मरने आह्लें दी गिनतरी 59 जाई पुज्जी। राज्य च हाढ़ दे हालात च मामूली सुधार होआ ऐ। ब अधिकारियें गलाया जे अद्धा काजीरंगा राष्ट्रीय उद्यान डूबे दा ऐ ते 70 थमां मते जानवर मारे जाई चुके दे न।
असम राज्य आपदा प्रबंधन प्राधिकरण (एएसडीएमए) ने शनिवार (15 जुलाई) गी गलाया जे प्रदेश दे 24 एं ज़िले दे 1,795 ग्रांएं च 11,93,458 लोक हाढ़ दी विभीषिका कन्नै झूल्लैरदे न। प्रभावित जिलें च धीमाजी, बिस्वनाथ, लखीमपुर, सोनितपुर, दरांग, नलबारी, बरपेटा, बंगाइगांव, चिरांग, कोकराझार, धुबरी, सोपुथ सालमारा, गोलापारा, मोरीगांव, नागांव, कार्बी आंगलॉन्ग, गोलाघाट, जोरहाट मजुली, शिवसागर, चराईदेव, डिब्रूगढ़, करीमगंज ते काचर जिला शामल ऐ।
जंगलात विभाग ते काजीरंगा राष्ट्रीय उद्यान दे अधिकारियें हाढ़ दे कारण उद्यान थमां बाह्र औने आह्ले जानवरें उप्पर नजर रक्खने लेई अतिरिक्त बलें गी तैनात कीता ऐ। पार्क दे अधिकारियें दे मुताबिक, इस साल हाढ़ च 70 थमां मते जानवरें दी डूबने करी मौत होई चुकी ऐ। राज्य दे केईयें हिस्सें च हाढ़ प्रभावित लोकें राह्त सामग्री नेईं मिलने दी शकैत कीती ऐ। फिलहाल राज्य दे 1,795 ग्रां पानी च डूबे दे न। सब्भनें थमां बुरी चाल्ली कन्नै प्रभावित दक्खण सलमारा ऐ जित्थै सैलाब दी वजह करी 3.07 लक्ख लोक प्रभावित होए न।
जोरहाट च निमतिघाट, सोणितपुर च तेजपुर, गोवालपारा ते धुब्री शैह्रें च ब्रह्मपुत्रा नदी खतरे दे निशान दे ऊपर बगै’रदी ऐ। नगालैंड दे कोहिमा ज़िले दे विश्वेमा ग्रां कोल होए भूस्खलन दी वजह करी राष्ट्रीय राजमार्ग दो दा नगालैंड ते मणिपुर बश्कार दा इक बड्डा हिस्सा मता क्षतिग्रस्त होआ ऐ। 
