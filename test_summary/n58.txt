 सीएमओ उधमपुर ने हरी झंडी दस्सियै गड्डी गी रवाना कीता।
क्षय रोग थमां मुक्त करने लेई कीता जाग जागरूक।
उधमपुर, 18 जुलाई। जिले गी क्षय रोग थमां मुक्त करने गी लेईयै मंगलवार गी सेहत विभाग आस्सेआ इक गड्डी गी सीएमओ कार्यालय थमां रवाना कीता गेआ। जिस्सी हरि झंडी सीएमओ डॉ. केसी डोगरा ने दस्सी। इस मौके उप्पर उन्दे कन्नै डिप्टी सीएमओ, डॉ. संतोष शर्मा ते अन्य अधिकारी मौजूद हे।
इस मौके उप्पर सीएमओ उधमपुर डॉ. केसी डोगरा ने गलाया जे ज़िला उधमपुर गी क्षय रोग थमां मुक्त करना ऐ। उनें गलाया जे जिस चाल्ली कन्नै पल्स पोलियो लेई अभियान चलाए जा’रदे न ओह्दी तर्ज पर क्षय रोग लेई बी अभियान छेड़ेआ गेआ ऐ।
उनें गलाया जे एह्दे लेई 50 टीमें दा गठन कीता गेआ। एह् टीमां ज़िले च हर घर च जाईयै क्षय रोग दा पता चलाङन ते लोकें एह्दे प्रति जागरूक करने दे कन्नै- कन्नै इस्सी जड़ थमां मिटाने लेई जरूरी जानकारी लोकें गी देग। उनें गलाया जे इस टीम च सफाई कर्मचारी थमां लेईयै सीएमओ तक्कर शामल न।
उनें लोकें कन्नै बी गलाया जे जेक्कर कुसै गी लगातार खांसी होआ’रदी ऐ ते बलगम च खून औंदा ऐ जां फ्ही बुखार लगातार होआ’रदा ऐ ते ओह् क्षय रोग बी होई सकदा ऐ। इस्सै लेई एह्दी जांच जरूर करोआए।
