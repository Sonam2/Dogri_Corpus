 भोले दे भक्तें उप्पर होए आतंकी हमले दे बरोध चे आरएसपुरा रेहा पूर्ण रूप कन्नै बंद।
लोकें रोह् रैलियां कड्ढियै जताया रोह्।
आरएसपुरा, 12 जुलाई। कश्मीर दे अनंतनाग खेतर च आतंकियें आस्सेआ श्री अमरनाथ यात्रियें पर कीते गेदे हमले दे बरोध च बुधवार गी आरएसपुरा कस्बा पूर्ण रूप कन्नै बंद रेहा। दुकानां पूरी चाल्ली कन्नै बंद रेहियां। हालांकि किश समें लेई यात्री गड्डियें दी आओ- जाई बी बंद रेह् ब आद च ब्हाल होई गेई। तनांऽ गी दिक्खदे होई खेतर च कोई अप्रिय घटना नेईं घटे इस्सी दिक्खदे होई पुलिस प्रशासन आस्सेआ सुरक्षा दे कड़े प्रबंध कीते गेदे हे। एसडीपीओ आरएसपुरा सुरेन्द्र चैधरी स्थिति उप्पर नजर बनाए दे हे। 
उत्थै गै बाजार एसोसिएशन आरएसपुरा आस्सेआ बुलाए गेदे बंद च कांग्रेस, पैंथर्स पार्टी, बजरंग दल सने बगैरा धार्मिक ते समाजिक संगठनें अपना सहयोग दित्ता। इस दौरान सैंकड़ां दी गिनतरी च युवाएं कस्बे च रोह् रैली कड्ढी ते जोरदार तरीके कन्नै प्रदर्शन कीता। 
प्रदर्शन च कांग्रेस पार्टी दे नेता प्रो. गारू राम भगत, मोहन चैधरी, पैंथर्स नेता शाम गोरखा, बाजार एसोसिएशन दे प्रधान सचिन चोपडा, उप प्रधान सन्नी महाजन सने मती गिनतरी च लोक शामिल होए। उत्थै गै संत दिनेश भारती दी अध्यक्षता च बी युवाएं रोह् रैली कड्ढी ते गलाया जे आतंकवाद दे खलाफ असेगी इक जुट होईयै लड़ने दी लोड़ ऐ।
उत्थै गै खेतर दे पूर्व विधायक प्रो. गारू राम भगत, कांग्रेस नेता मोहन चैधरी ते सन्नी महाजन ने गलाया जे इस घटना दी जिन्नी बी निंदा कीती जा घट्ट ऐ।
उनें गलाया जे हुन समां आई चुके दा ऐ जे आतंकवाद दे खलाफ ठोस कदम चुक्कै जान। उनें गलाया जे सरकार गी यात्रियें गी बेह्तर सुरक्षा देने दी लोड़ ऐ। भगत ने गलाया जे इस मुद्दे पर प्रधानमंत्री गी जवाब देने दी लोड़ ऐ। उनें गलाया जे राज्य दी भाजपा- पीडीपी गठबंधन सरकार लोकें दियें मेदें पर खरा उतरने च पूरी चाल्ली कन्नै नाकाम होई चुकी ऐ। उनें गलाया जे बगैर समां गोआए हुन समां दी मंग ऐ जे तौले राज्य च राज्यपाल शासन लागू कीता जाना चाह्दिा। उत्थै गै बंद दे चलदे बाजारें च बिरानी छाई रेही ते आम जन जीवन अस्त व्यस्त रेहा। 
