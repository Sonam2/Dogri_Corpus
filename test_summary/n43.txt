केंद्र नोटबंदी दे बेह्तर नतीजे दे बारे च दस्सै: नीतीश।
पटना, 25 जनवरी। गठबंधन सैह्योगियें राजद ते कांग्रेस दे रूख थमां बक्ख नोटबंदी दा समर्थन करने आह्ले बिहार दे मुक्खमंत्री नीतीश कुमार ने केन्द्र थमां गलाया ऐ जे ओह् 500 ते 1000 रपे दे पुराने नोटें गी चलन थमां बाह्र करने दे बेह्तर नतीजे थमां जनता गी अवगत करोआ। मंगलवार गी जननायक कर्पूरी ठाकुर दे जन्मदिन दे मौके उप्पर अपनी पार्टी जदयू दे अत्यंत पिछड़ा प्रकोष्ठ आस्सेआ अज्ज आयोजित इक समारोह गी संबोधित करदे होए नीतीश ने गलाया जे असें (जदयू ने) सैद्धांतिक तौर उप्पर केन्द्र दे नोटबंदी दे फैसले दा समर्थन ते सोआगत कीता हा कीजे असेंगी लग्गेआ हा जे एह्दे पिच्छे इरादे नेक न।
जदयू दे राष्ट्रीय अध्यक्ष नीतीश कुमार ने गलाया, ‘‘जेक्कर तुस कालेधन उप्पर प्रहार करना चांह्दे न, जाली नोट खत्म करना चांह्दे ओ, भ्रष्टाचार उप्पर अंकुश लाना चांह्दे न ते नोटबंदी उस दिशा च इक मती मजबूत कदम न। इन्नै दिन गुजरी गे न, प्रधानमंत्री जी ने 50 दिन दा समां मंगेआ हा। 77 दिन गुजरी गे न। अस आग्रह करगे नोटबंदी दे अच्छे नतीजे दे बारे च देश दी जनता गी दस्सन, लोक इंतजार करै’रदे न।
नीतीश ने जदयू दी कोर कमेटी दी बैठक दे बाद उक्त गल्लां गलाईयां। मीडिया च चर्चा ही जे बैठक च नोटबंदी दे समर्थन दे पुराने रूख पर कायम रौह्ने ते ओह्दे खराब क्रियान्वयन पर सोआल चुक्कने गी लेईयै आम सहमति बनी ऐ। उल्लेखनीय ऐ जे केंद्र ने कालेधन दे खलाफ पिछले अट्ठ नवंबर गी नोटबंदी दी घोषणा कीती ही ते जदयू दे कन्नै बिहार च सत्ता च शामल लालू प्रसाद दी पार्टी राजद ते कांग्रेस दे एह्दा बरोध कीते जाने दे बावजूद नीतीश ने एह्दा समर्थन कीता हा। नीतीश ने गलाया, असें गलाया हा जे कालेधन दे खलाफ लड़ाई जेक्कर जारी रक्खनी ऐ ते नकद दे अलावा अन्य चीजें पर ध्यान देना होग। नकद ते छोटा हिस्सा ऐ, ब असल कालाधन ते बेनामी संपत्ति च ऐ जेह्ड़ा हीरा, सोना, चांदी, रीयल स्टेट, शेयर ते विदेशें च जमा रकम दे रूप च ऐ।” उनें गलाया, ‘‘अस मेद करनेआं जे अगला कदम कालाधन दे इस बड़े हिस्से दे खलाफ होग। नोटबंदी जनेह् साहसिक फैसले दे बाद बेनामी संपति उप्पर नजर जाग ते सोना, हीरा ते संपति जब्त होग। उसलै लोकें गी लगूग जे तुस कालेधन दे खलाफ हे।
नीतीश कुमार ने गलाया जे अस भ्रष्टाचार कन्नै कोई समझौता नेईं करी सकनेआं, साढ़ी नीति ‘जीरो टॉलरेंस’ दी ऐ। उस्सै चाल्ली अस कनून दे राज लेई बी कोई समझौता नेईं करदे। मुक्खमंत्री ने गलाया जे केन्द्र सरकार आस्सेआ समान नागरिक संहिता दी गल्ल आवै’रदी ऐ। बिहार पैह्ला राज्य ऐ, जिन्नै इस बिन्दू पर जवाब भेज्जी दित्ता ऐ। उनें गलाया जे अज्ज तुस समान नागरिक संहिता दी गल्ल करनेआं ते एह् समझना होग ब बक्ख- बक्ख सम्प्रदायें, धर्म गी मनने आह्ले लोकें लेई बक्ख- बक्ख कनून ते कोड बने दे न। नीतीश ने सोआल कीता, ‘‘केह् तुसे सब्भनें कन्नै गल्ल करी लैती, सब्भनें थमां सैह्मति लेई लैती? एह् छड़े मुसलमानें ते अल्पसंख्यक दी गल्ल नेईं ऐ, जिसलै समान नागरिक संहिता बनाग ते तुन्दा प्रस्ताव केह् ऐ? जिन्नै कनून बने दे न, सब्भनें गी बदलना पौग। उनें गलाया, इस पर सब्भनें कन्नै गल्ल करियै, लोकें दी राऽ लैओ। उंदे बाद कोई प्रारूप बनाए, फ्ही थमां संसद, विधानसभा ते सामाजिक संगठनें गी विचार लेई दे। जेक्कर सहमति बनदी ऐ ते लागू करो। समान नागरिक संहिता गी लेईयै विधि आयोग गी पिछली 12 जनवरी गी पत्र लिखी चुके नीतिश कुमार ने गलाया, उंदी आस्सेआ प्रश्नावली भेज्जी जंदी ऐ। केह् राज्य सरकार प्रश्नावली दा उत्तर देग? राज्य सरकार केह् कुसै परीक्षा च बैठी दी ऐ? केह् एह् तरीका ऐ?।
जदयू दे राष्ट्रीय अध्यक्ष नीतीश ने गलाया जे समान नागरिक संहिता गी लेईयै जदयू दा निर्णय होई चुकेआ ऐ। ‘‘अस लोक समान नागरिक संहिता दे बारे च अपनी राय प्रकट करी देगे। एह् तरीका बिल्कुल गलत ऐ। साढ़ा समाज बक्ख- बक्ख भाषा ते संस्कृति दा समाज ऐ। एह्दे च कोई जोर जबर्दस्ती बगैर कुसै ठोस प्रस्ताव नेही संहिता लागू नेईं करी सकदा। साढ़े समाज च जेह्ड़ी विविधतां न, ओह्दे नष्ट करने दी कोशिश मत करें। अस लोक सिद्धांत दे कन्नै कोई समझौता नेईं करी सकदे।
