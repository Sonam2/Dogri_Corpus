ग्रां चक मोहम्मद यार च होआ जागरण दा आयोजन।
सरपंच ने मजूद लोकें गी दित्ती नवरात्रों दी मुबारखबाद।
आरएसपुरा, 24 सितंबर। आरएसपुरा खेतर दे ग्रां चक मोहम्मद यार च हर ब’रे आंङर शनिवार रातीं गी बी नरातें दे पावन मौके पर विशाल मां भगवती दे जागरण दा आयोजन कीता गेआ।
माता रानी दे मंदर च आयोजित इस विशाल महामाई दे जागरण दौरान राज्य एस.सी सलाहकार बोर्ड दे उप चैयरमैन भूषण लाल डोगरा मुक्ख परौह्ने दे रूप च मौजूद हे जबकि एसडीपीओ आरएसपुरा सुरेन्द्र चैधरी ते पीडीपी दे वरिष्ठ नेता ते स्थानीय सरपंच सरताज सिंह लाडा विशेष मुक्ख परौह्ने दे रूप च मौजूद हे।
इस दौरान पंजाब दे दीनानगर खेतर थमां आए दे पंजाबी कलाकारें अपनी मधुर आवाज कन्नै मां भगवती दा गुणगान कीता ते गणेश बंदना कन्नै जागरण दी शुरूआत होई। 
उत्थै गै मुक्ख परौह्ने दे रूप च मौजूद राज्य एस.सी सलाहकार बोर्ड दे उप चैयरमैन भूषण लाल डोगरा आस्सेआ दीप प्रज्जवलित करियै आए दे सैंकड़ां दी गिनतरी च भक्तजनें गी पवित्रा नरातें दी मुबारखबाद दित्ती ते गलाया जे ओह् अज्ज जागरण बश्कार माता रानी थमां दुआ मंगदे न जे भारत पाक सीमा पर जेह्ड़ा तनांऽ बने दा ऐ ओह् घट्ट होऐ गोआंडी देश गी बी समझदे दी शक्ति देन।
उत्थै गै पीडीपी नेता ते पूर्व सरपंच सरताज सिह लाड़ा ने गलाया जे माता रानी दी कृपा सब्भनें पर बनी रवै ते गलाया जे जागरण कमेटी चक मोहम्मद याद आस्सेआ हर ब’रे विशाल जागरण दा आयोजन कीता जंदा ऐ।
उनें गलाया जे धार्मिक स्थलें दे कारण गै राज्य च सुख समृद्धि ते शांति ऐ। उनें पंचायत दे युवाएं थमां आह्वान कीता जे ओह् नशें जनेही बुरी आदतें कोला दूर रौह्न। इस दौरान मंदर कमेटी दे सदस्यें आए दे सब्भनें लोकें दा सोआगत कीता हा ते गलाया जे हर ब’रे मंदर च विशाल जागरण दा आयोजन कीता जंदा ऐ जेह्दे च ज्हारां दी गिनतरी च श्रद्धालु पुज्जियै माता रानी दा गुणगान करदे न। इस मौके पर थाना प्रभारी भूषण सिंह मन्हास सने केई लोक बी मौजूद हे।
