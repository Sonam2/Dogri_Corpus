भौंर कैंप, चट्ठा खेतर च पिछले च’ऊं दिनें थमां पानी दी सप्लाई ठप्प, लोकें विधायक दे खलाफ रस्ता बंद कीता। 
झूठे वादे करने च माहर: रमन भल्ला।
जम्मू, 10 जुलाई। बिजली ते पानी दी कमीं करी जूझै’रदे चट्ठा ते भौर कैंप खेतर दे लोकें अज्ज गाड़ीगढ़ खेतर च गांधीनगर विधायक कविन्द्र गुप्ता ते सरबंधत विभाग दे खलाफ जोरदार तरीके कन्नै प्रदर्शन कीता ते घैंटें आरएसपुरा- सतवारी रस्ता बंद रक्खेआ।
प्रदर्शन दे कारण रस्ता घैंटे जाम लग्गेआ रेहा। इस दौरान धरने पर बैठे लोकें मकामी विधायक दे खलाफ नारेबाजी कीती। इस मौके पर लोकें गलाया जे उन्दे ग्रां च पिछले त्रा’ऊं दिनें थमां पानी दी सप्लाई ठप्प पेदी ऐ जिस कारण उनेंगी गर्मी दे मौसम च भारी दिक्कतें दा सामना करना पवै’रदा ऐ। इस बारे च केई बारी विभागी अधिकारियें गी अवगत करोआया गेआ ऐ ब एह्दे बावजूद उन्दी समस्या दा कोई समाधान नेईं कीता जा’रदा ऐ जेह्दे चलदे अज्ज उनेंगी मजबूर होईयै आंदोलन करना पवै’रदा ऐ।
उनें गलाया जे जेक्कर तौले खेतर च पानी दी सप्लाई सुचारू नेईं होई तां ओह् औने आह्ले दिनें च उग्र आंदोलन छेड़ने पर मजबूर होई जांङन। उनें अरोप लाया जे मकामी विधायक कविन्द्र गुप्ता लोकें दी कोई सुद्ध नेईं लै’रदा ऐ ते ना गै कदें ओह् खेतर दे दौरे पर आए न। उनें गलाया जे चुनाएं थमां पैह्ले भाजपा ने 24 एं घैंटे बिजली देने दा वादा कीता हा ब हुन हालात एह् ऐ जे लोकें गी 4 घैंटे तक्कर बिजली नसीब नेईं होआ’रदी ऐ ते ना गै पानी मिली पा’रदा ऐ।
उनें गलाया जे जेक्कर तौले उन्दी समस्या दा समाधान नेईं होआ तां ओह् विधायक दे घर दा घेराव करने पर मजबूर होई जांङन। इस दौरान प्रदर्शनकारियें गी अधिकारियें समझाने दा प्रयास कीता ब लोक धरने पर लगातार 3 घैंटे तक्कर डटे रेह्।
उत्थै गै मौके पर पुज्जे पूर्व मंत्री रमन भल्ला ने गलाया जे राज्य सरकार लोकें दियें मेदें पर खरा उतरने च पूरी चाल्ली कन्नै नाकाम होई चुकी ऐ। चुनाएं थमां पैह्ले बड्डे- बड्डे वादे करने आह्ले भाजपा नेता अज्ज जनता बश्कार औने करी कतरा’रदे न। भल्ला लोकें गी समझांदे होई गलाया जे ओह् फिलहाल अपने धरने गी समाप्त करन ते जेक्कर इक दो दिन दे अन्दर उनेंगी पानी दी सप्लाई सुचारू रूप कन्नै नेईं मिलदी ऐ तां ओह् उग्र आंदोलन करङन जेह्दी जिम्मेदारी मजूदा सरकार होग। 
