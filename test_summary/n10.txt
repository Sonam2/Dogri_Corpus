भारत अफगानिस्तान इक्कै स्रोत थमां औने आले आतंकवाद दा शकार न : अब्दाली। नमीं दिल्ली, 3 जुलाई। भारत च अफगानिस्तान दे राजदूत शाइदा शब्दाली ने अज्ज गलाया जे भारत ते अफगानिस्तान गी आतंकवाद थमां मुक्त करोआने गित्तै दौने देशे गी किट्ठे खड़ोना होग। अफगानिस्तान दे जलालाबाद च इक फिदायीं हमले च केईं सिखें सने 19 लोकें दे मारे जाने दी बारदाता दी निंदेआ करदे होई अब्दाली ने एह टिप्पणी कीती। साफतौर उप्पर पाकिस्तान आली बक्खी शारा करदे होई अब्दाली ने गलाया जे भारत ते अफगानिस्तान इक सांझे स्रोत थमां आतंकवाद दे शकार रेह् न ते समें आई गेआ ऐ जे अंतर्राश्ट्रीय समुदाय इस कन्नै प्रभावी तरीके कन्नै निबड़े। उनें गलाया जे अफगान सरकार एह पता लाने दी कोशश करग जे एह आत्मघाती हमला सीमा पार दे संगठने अंजाम दित्ता हा जां एह कुसै होर संगठन दी करतूत हीं। अब्दाली ने गलाया जे अफगानिस्तान ते भारत इक्कै स्रोत थमां आतंकवाद दे शकार रेह् न। आतंकवाद कन्नै मकाबले गित्तै असे बाकी दुनिया कन्नै खड़ोना होग। उनें गलाया जे अफगानिस्तान लगभग हर रोज आतंकवाद दा शकार होंदा रेहा ऐ ब उस च इस समस्या गी खत्म करने दी इच्छा शक्ति ऐ। बदेश मंत्री सुषमा स्वराज ने अज्ज नमीं दिल्ली दे जे एन भवन च आत्मघाती हमले दे किश पीड़ितें दे परोआरजने कन्नै मलाटी कीती। अफगान राजदूत ने गलाया जे हमले दी जिम्मेदारी बेशक इस्लामिक स्टेट संगठन ने लैती ऐ ब एह सच्च ऐ जे अफगानिस्तान च आतंकवाद सीमा पार थमां आवै करदा ऐ।