 मल्टीनैशनल गी ऐ हिंदी दी महत्ता दा एहसास।
कारपोरेट दी दुनिया दे अंदर हिंदी पुज्जी चुकी ऐ। बोर्ड दियें बैठकें शा लेइयै शेयर धारकें दी आम सभाएं तगर इच हिंदी सुनाई देआ करदी ऐ। एह अंग्रेजी दे वर्चस्व गी त्रोड़ा निं करदी ऐ पर अपने लेई नमीं जिमीं जरूर तेआर करा करदी ऐ। एहदे कन्ने गै भारत इच कम्म करा करदी नेके मल्टीनेशनल कौंपनियें एमएनसी दे पेशेवर बी हिंदी सिखा करदे न। ओह कम्म चलाउ हिंदी सिक्खियै अपने भारत प्रवास गी मते उपयोगी बनाना चांहदे न। 
उद्योग ते वाणिज्य संगठन फिक्की दे इक आला अधिकारी ने दस्सेआ जे हुन बोर्ड रूम इच गुजराती सिंधी ते होरनी भारती भाशां बी सुनाई दिंदियां न अंग्रेजी दा इकछत्रा राज्य निं रेहा। ब ओहदा वर्चस्व इस करी बने दा ऐ कीजे इनें बैठकें इच किश डरैक्टर बदेशी बी होन लगे न। किश दक्खन भारत शा रौंहदे न। 
शाओ तुकामी जापानी पेशेवर न। गुड़गांव च मारूति उद्योग लिमिटेड इच इंजीनियर न। दौं म्हीने पैहले भारत इच पोस्टिंग होई। हुन घटटोघटट त्रौ ब’रे तां इत्थै रौहना गै ऐ तां उंदी इच्छेआ ऐ जे गुजारे लायक हिंदी सिखी लैती जा। इस करी गुड़गांव दे इक संस्थान इच हफते इच त्रौ दिन हिंदी सिखन जंदे न। 
तुकामो सांहीं दे पेशेवरें दा सरबंध आईटी टैलीकाम मैन्युफैक्चरिंग ते आटो बगैरा खेतर दी कौंपनियें कन्नै ऐ। एह दौं चाल्ली कन्नै हिंदी दा ज्ञान लै करदे न कुसा मास्टरजी शा जां फिरी उनें संस्थानें इच जाइयै जित्थै बदेशियें गी हिंदी पढ़ाई जा करदी ऐ। 
तेतसु तनाशा क्लास दे इलावा हिंदी चैनलें दी खबरां बी बड़े चा कन्नै सुनदे न। कन्नो कन्नी किश नोट बी करदे रौंहदे न। ते कीजे तमाम मल्टीनैशनल कौंपनियें दे बदेशी कर्मचारी बडडे पैमाने उप्पर हिंदी सिखा करदे न इस करी इत्थै गुजारे लायक हिंदी सिखाने आहले नेक इंस्टिच्यूट बी खुल्ली गे न। मुंबई इच कारपोरेट जगत दे पेशेवरें गी केई दहाकें शा हिंदी सिखाने दा कम्म करा करदी ऐ हिंदुस्तानी प्रचार सभा। इसी गांधी जी ने 1942 इच स्थापित कीता हा। एह संस्था इक जुझारू प्रतिबद्धता कन्नै इस कम्म गी अंजाम देआ करदी ऐ। 
एहदे च कदें कदें मुंबई स्थित बक्ख बक्ख देशें दे काउंसलेट कन्नै जुड़े दे राजनयिक बी दाखला लैंदे न। फ्रांस दी रिटेल कौंपनी कारफोर दे मुंबई स्थित आफिस इच कम्म करने आहले मैरिस ट्रेसर ने कोई चार म्हीने पैहले जदूं ओ भारत पुज्जे तां औंदे गै उनें हिंदी दी क्लास ज्वाइन कीती। 
उनें शुक्रिया नमस्ते अच्छा ठीक ऐ ते चलो जनेह अक्खरें गी स्हेई थाहरें उप्पर प्रयोग करना सिखी लैता ऐ। कारफोर, गुडईयर, मिचलिन टायर्स, जीई बगैरा इच बी नेह मते हारे बदेशी पेशेवर कम्म करा करदे न। एह अलग अलग शा न। इनें सब्भनें गी कम्मकाजी हिंदी सिखाने लेई इंदे मैनेजमेंट ने बवस्था कीती ऐ। 
कर्मचारियें गी बी हिंदी सिखने दी तौल इस करी रौंहदी ऐ तांजे एह इत्थै अपने डरैवर, घरेलू कर्मचारी ते इस चाल्ली दे होरने लोकें कन्नै रोजमर्रे दियां गल्लां करी सकन। इनें बदेशियें चा रूस ते स्पेन दे छात्रा कम्म चलाउ हिंदी लिखने बोलने इच अग्गै रौंहदे न। पर जापानी अपने अध्यापक दा सन्मान करने इच अव्वल रौंहदे न। 49 ब’रें दी आई सोरेनसन डेनमार्क शा न मुंबई दे इक फाइव स्टार होटल इच कम्म करदियां न ते इत्थै ब्याह बी करी लैता। ओह सरल हिंदी कोर्स सिखा करदियां न। ते फिलहाल गुजारे लायक हिंदी सिखी बी गेइयां न। 
दूये देशें शा औने आहले अपनी जरूरत दे मताबक दौं त्रौ स्तर दा हिंदी ज्ञान लैंदे न। किश मती गै बुनियादी किस्मा दी हिंदी सिखदे न तांजे कुसा दकान इच जाइयै तोल मोल करी कसन जां कुसा अनजान इंसान शा रस्ता पुच्छी सकन। एहदे अग्गै दे स्तर दी पढ़ाई उनें लेाकें लेई होंदी ऐ जो इत्थै त्रौ चार ब’रें दी पोस्टिंग उप्पर औंदे न। ओह इक कदम अग्गै दी हिंदी सिखदे न। इंदे लेई छेह म्हीने दी क्लासेज चलदियां न ते हर हफते 20 घैंटे पढ़ाया जंदा ऐ। ब इंदे इलावा किश लोक नेह बी होंदे न जो भारत इच कुसा विशे उप्पर गंभीर अध्ययन करने लेई औंदे न ते इस करी हिंदी सिखने दी चाहत रखदे न जे अपने अध्ययन दा कम्म बेहतर तरीके कन्नै करी सकन। ऐड गुरू प्रसून जोशी आक्खदे न जे कारपोरेट इंडिया म्हेशां शा गै हिंदी दी ताकत गी जानदा ऐ। उसी मालूम ऐ जे किन्ना बडडा ऐ हिंदी दा बजार। इसै बजाह कन्नै जादातर कौंपनियें इच हिंदी पटटी लेई विज्ञापन दा बजट सब्भनें शा मता रखेआ जंदा ऐ। ऐड कौंपनियें दे फोकस इच रौंहदी ऐ हिंदी पटटी। इनें कौंपनियें इच शिखर उप्पर बैठे दे लोक अपने उपभोक्ताएं दा मन टटोलने लेई नियमित रूप कन्नै इनें खेतरें इच जंदे न ते एह फीडबैक लैने दी कोशश करदे न जे उंदे उपभोक्ता उंदे उत्पादें शा किन्ने संतुष्ट जां असंतुष्ट न। कुल मलाइयै गल्ल एह ऐ जे हिंदी गी लेइयै कारपोरेट भारत इच मिटठी बयार बगा करदी ऐ। पर अजें इस गल्लै दा इंतजार ऐ जे कारपोरेट इंडिया अपनी सलाना रपोटां ते वेबसाइट हिंदी इच कदूं आहनग।
