ध्यारें उप्पर सुन्ने दे मुल्ल च 250 रुपे दी गिरावट।
नमीं दिल्ली, 23 सितम्बर। ध्यारें दे मौसम च मंग घटने दी वजह करी घरेलू सर्राफा बाजार च सुन्ने दी कीमत 250 रुपे घटाईयै 30,500 रुपे प्रति 10 ग्राम रेही गेई। अमेरिकी फेडरल रिजर्व आस्सेआ ब्याज दरें च बढ़ोतरी कीते जाने दे मजबूत संकेत करी डालर च मजबूती करी बी कीमतें च गिरावट गी बल मिलेआ।
 चांदी बी 600 रुपे गिरी: औद्योगिक इकाइयें ते सिक्का निर्माताएं दी कमजोर उठान दे कारण चांदी दी कीमत बी 600 रुपे दी गिरावट कन्नै 40,300 रुपे प्रति किलो रेही गेई। राष्ट्रीय राजधानी च सुन्ना 99.9 प्रतिशत ते 99.5 प्रतिशत शुद्धता दा भाव 250 रुपे त्रुट्टियै क्रमशः 30,500 रुपे ते 30,350 रुपे प्रति 10 ग्राम रेही गेआ ऐ। हालांकि, सीमित सौदें बश्कार अट्ठ ग्राम आह्ली गिन्नी दे भाव 24,700 रुपे उप्पर स्थिर ऐ। 
 चांदी तैयार दे भाव 600 रुपे दी गिरावट कन्नै 40,300 प्रति किलो रेही गेई। जबकि साप्ताहिक डिलीवरी दे भाव 655 रुपे दी गिरावट कन्नै 39,665 रुपे प्रति किलो रेही गेई। हालांकि चांदी सिक्का 74,000 रुपे , 75,000 रुपे प्रति सैकड़ा उप्पर स्थिर रेही।
वैश्विक बाजारें च सुन्ना अपने करीब त्रौ सप्ताह दे निम्न स्तर गी छूई गेआ। सिंगापुर च सुन्ने दी कीमत 0. 21 प्रतिशत दी गिरावट कन्नै 1,297.80 डालर प्रति औंस रेही गेई। अमेरिका दे केन्द्रीय बैंक अमेरिकी फेडरल रिजर्व आस्सेआ संकट दे दौर दे आर्थिक प्रोत्साहन कार्यक्रम गी क्रमवार ढंग कन्नै समाप्त करने ते बेंचमार्क ब्याज दरें गी फिलहाल अपरिवर्तित रक्खने दी नीतिगत पैह्ल कीती ऐ। एह्दे करी भविक्ख च ब्याज दरें च बढ़ोतरी कीते जाने दी संभावना प्रबल होई गेई ऐ जेह्दे करी डालर मजबूत होआ ते सुन्ने दी मंग प्रभावित होई।
