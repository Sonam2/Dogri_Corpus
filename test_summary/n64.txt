 संसद सत्रा दे हंगामेदार रौह्ने दी आशंका, 16 नए बिल होंङन पेश।
नमीं दिल्ली, 16 जुलाई। देश च कथित गौ रक्षकें कन्नै जुड़ी घटनां, अमरनाथ आतंकी हमला सने जम्मू- कश्मीर दी स्थिति, डोकलाम च चीन कन्नै जारी गतिरोध, दार्जिलिंग च अशांति सने बक्ख- बक्ख मुद्दें पर कांग्रेस, वामदल, तृणमूल कांग्रेस सने विपक्षी दलें आस्सेआ सरकार गी घेरने दी मंशा स्पष्ट करने करी संसद दे सोमवार थमां शुरू होआ’रदे मानसून सत्रा दे हंगामेदार रौह्ने दी आशंका ऐ तां उत्थै सरकार ने सब्भनें मुद्दें पर चर्चा कराने दी इच्छा व्यक्त करने कन्नै 16 नए विधेयक पेश करने दी गल्ल आक्खी।
संसदीय कार्य राज्य मंत्री मुख्तार अब्बास नकवी ने गलाया, संसद दे मानसून सत्रा च केई महत्वपूर्ण विषे औंङन। अस नियमें दे अनुरूप सब्भनें मुद्दें पर सदन च चर्चा गी तैयार ऐ सदन चर्चा दा मंच ऐ, असेंगी पूरी मेद ऐ जे विपक्ष सकारात्मक भूमिका निभाङन। उनें गलाया जे सत्रा दौरान केई महत्वपूर्ण विधेयक पेश् कीते जांङन ते केई विधेयक चर्चा दे बाद पारित होंङन जेह्ड़े देश लेई महत्वपूर्ण ऐ। सरकार विपक्ष आस्सेआ चुक्कै गेदे सब्भनें विषयें पर नियमें दे अनुरूप चर्चा गी तैयार ऐ। बहरहाल, कश्मीर ते चीन दे मुद्दे पर कांग्रेस सने विपक्षी दल सरकार गी घेरने दा प्रयास करङन।
कांग्रेस नेता गुलाम नबी आजाद गलाई चुके न जे पार्टी सुरक्षा दे मुद्दें खास करियै कश्मीर, किसानें, गौरक्षकें दे हमलें, चीन कन्नै सीमा विवाद गी मानसून सत्रा च चुक्कगन।
बहरहाल, लोकसभा ते राज्यसभा च 16 नमें विधेयक पेश कीते जांङन, जिन्दे च जम्मू ते कश्मीर वस्तु ते सेवा कर जीएसटी विधेयक ते नागरिकता संशोधन विधेयक शामल न। इनें विधेयकें च जीएसटी कन्नै जुड़े विधेयक प्रमुख न।
जम्मू- कश्मीर च जीएसटी लागू करने करी सरबंधत दो विधेयक दे अलावा पंजाब नगर निगम कानून चंडीगढ़ तक्कर विस्तारित संशोधन विधेयक- 2017 बी पेश कीता जाग। जेह्दे च चंडीगढ़ नगर निगम गी मनोरंजन ते क्रीड़ा पर जीएसटी दे तैह्त करियै लाने दा अधिकार दित्ते जाने दा प्रावधान ऐ।
