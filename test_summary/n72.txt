सरकारी राशन च कीडे ते गंदगी होने उप्पर ग्रां बेरा दे लोकें सीएपीडी विभाग दे खलाफ कीता जोरदार प्रदर्शन।
गलाया राशन खाईयै बिमार होआ’रदे लोक, एसडीएम ने दित्ते जांच दे आदेश।
आरएसपुरा, 5 सितम्बर। खाद्य़ आपूर्ती विभाग (सीएपीडी) आस्सेआ सीमावर्ती ग्रांएं च घटिया राशन सप्लाई कीते जाने गी लेईयै लोकें च विभाग दे प्रति भारी रोह् ऐ। इस्सै मुद्दे गी लेईयै मंगलवार गी सीमावर्ती ग्रां बेरा दे लोकें पूर्व नायक सरपंच विजय चिब दी अध्यक्षता च एसडीएम आर्यालय दे बाह्र जोरदार तरीके कन्नै प्रदर्शन कीता ते गलाया जे जेक्कर तौले घटिया राशन दी सप्लाई विभाग ने बंद नेईं कीती तो ओह् औने आह्ले दिनें च उग्र आंदोलन करने उप्पर मजबूर होई जांङन। 
इस मौके उप्पर पूर्व नायब सरपंच विजय चिब ने गलाया जे ग्रां दे राशन डिपु च पिछले छेह् म्हीनें थमां विभाग आस्सेआ जेह्ड़ा राशन मुहैया करोआया जा’रदा ऐ। ओह्दे च कीड़े पेदे न ते इन्नी गंदगी ऐ जे लोक बीमार होआ’रदे न। उनें गलाया जे इस बारे च केई बारी विभाग गी अवगत करोआया जा’रदा ऐ ब एह्दे बावजूद विभाग आस्सेआ कोई ध्यान नेईं दित्ता जा’रदा ऐ जेह्दे चलदे अज्ज उनेंगी मजबूर होईयै प्रदर्शन करना पेआ ऐ। उनें गलाया जे नेहा राशन देने करी अच्छा ऐ जे विभाग राशन दी सप्लाई बंद कीती जाग। उनें गलाया जे विभाग दी नज़रें च ग्रामीण खेतरें च रौह्ने आह्ले लोकें दी कोई कदर नेईं ऐ। 
उनें चेतावनी दिंदे होई गलाया जे जेक्कर तौले गंदे राशन दी सप्लाई गी बंद नेईं कीता गेआ तां ओह् औने आह्ले दिनें च सड़कें पर उतरने लेई मजबूर होई जांङन। उत्थै गै ग्रां दे लोकें एसडीएम कन्नै बी मलाटी कीती ते इस बारे च जानकारी दित्ती। एसडीएम ने विभागीय अधिकारियें गी द’ऊं दिनें दे अंदर रिर्पोट देने दी गल्ल आक्खी। 
