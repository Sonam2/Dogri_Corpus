 कुलभूषण जाधव मामले च अंतर्राश्ट्रीय अदालत च परतियै जाग पाकिस्तान। इस्लामाबाद, 12 जुलाई। भारतीय नागरिक कलभूषण जाधव दे मामले च पाकिस्तान 17 जुलाई गी अंतर्राश्ट्रीय अदालत च अपना दुआ जवाबी हलफनामा दाखल करग। जाधव गी पिछले साल अप्रैल च पाकिस्तान दी सैन्य अदालत ने जसूसी ते आतंकवाद दे अरोपें च मौत दी सजा सुनाई ही। मीडिया दी अज्जै दी इक रपोट च एह जानकारी दित्ती गेई। आईसीजे ने 23 जनवरी गी भारत ते पाकिस्तान दौनें गी इस मामले च दूए दौर दे हलफनामे दाखल करने दी समें सीमा दित्ती ही। पाकिस्तान दा ए हलफनामा भारत दी बक्खी दा 17 अप्रैल गी दाखल हलफनामे दे जवाब च होग। एक्सप्रैस ट्रिब्यून ने अपनी रपोट च गलाया ऐ जे मुक्ख अटार्नी खावर कुरैशी ने प्रधानमंत्री नसीरूल मुल्क गी पिछले हफ्ते इस मामले दी जानकारी दित्ती ही। कुरैशी ने शुरूआत च इस मामले च पाकिस्तान दी बक्खी दा पैरवी कीती ही। रपोट दे अनुसार पाकिस्तान दे अटार्नी जनरल खालिद जावेद खान ते दूए वरिश्ठ अधिकारी बी बैठक च शामल होऐ ते एह हलफनामा कुरैशी ने त्यार कीता ऐ। दूआ हलफनामा पेश होने दे बाद आईसीजे इस मामले च सुनवाई दी तरीक तैह करग जिसदे अगले साल होने दी मेद ऐ।