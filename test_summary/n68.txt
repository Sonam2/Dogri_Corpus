भाजपा दे मंडल प्रधान ने लक्खां रुपे दे विकास कम्में दी करोआई शुरूआत।
ग्रां पुराना आगरा चक दे लोकें दियां सुनियां समस्यां।
आरएसपुरा, 8 सितंबर। सुचेतगढ़ विधानसभा खेतर थमां भाजपा दे मंडल प्रधान स्वर्ण सिंह चिब ने अज्ज ग्रां पुराना आगरा चक दा दौरा कीता। ग्रां च लगभग 5 लक्ख रपे दी लागत कन्नै विकास कम्में दी शुरूआत करोआई। भाजपा दे युवा नेता जनक राज, अशोक चैधरी, पूर्व सरपंच बचन लाल चैधरी, राम मूर्ति ते विजय कुमार सने सैकड़ां दी गिनतरी दे ग्रां दे लोक मौजूद हे।
इस मौके उप्पर विकास कम्में दी शुरूआत करोआने दे बाद मंडल प्रधान ने गलाया जे सुचेतगढ़ खेतर थमां विधायक ते सिंचाई मंत्री शाम लाल चैधरी दे प्रयासें दे कारण खेतर च तेजी कन्नै विकास कम्में होआ’रदे ऐ। उनें गलाया जे विकास दी गति औने आह्ले दिनें च बी जारी रक्खी जाग।
उनें गलाया जे लोकें दी पुरानी मंग ही जे गली गी पक्का कीता जा जेह्दे चलदे अज्ज कम्म शुरू कीता गेआ ऐ। चिब ने गलाया जे सुचेतगढ़ खेतर दी मती हारियें सड़कें गी पक्का करी दित्ता गेआ ऐ ते जेह्ड़ा कम्म रेही गेआ ऐ उंदे पर बी तौले कम्म शुरू होग। चिब ने गलाया जे केन्द्र ते राज्य सरकार आस्सेआ ग्रामीण खेतरें दे विकास लेई मते कदम चुक्कै जा’रदे न। पाकिस्तानी गोलाबारी दे कारण सीमांत लोकें गी नुकसान नेईं होऐ इस गल्ल गी ध्यान च रक्खदे होई हर इक ग्रां च बंकर बनाए जा’रदे न। उनें मौजूद लोकें थमां अपील करदे होई गलाया जे ओह् भाजपा गी मजबूत करने लेई कम्म करन ते पार्टी दी नीतियें गी जन जन तक्कर पजान। इस मौके उप्पर ग्रां दे लोकें सुचेतगढ़ विधायक दा आभार प्रकट कीता ते गलाया मंत्री दे प्रयासें दे कारण ग्रां च मता विकास होआ ऐ।
