 हुन महज दो घैंटे च पूरा होग दिल्ली थमां चंडीगढ़ बश्कार दा सफर।
नमीं दिल्ली, 31 जुलाई। भारतीय रेलवे दिल्ली- चंडीगढ़ रेल रस्ते दी 245 किलोमीटर दी दूरी मात्रा दो घैंटे च तय करने दा लक्ष्य तौले गै हासल करने लेई मती स्पीड कन्नै कम्म करै’रदा ऐ। उत्तर भारत दे सब्भनें व्यस्त रस्तें च शामल दिल्ली- चंडीगढ़ रेल रस्ते पर पैह्ली सेमी- हाई स्पीड ट्रेन चलाई जाग।
सरकारी परिवहन उप्पर फ्रांस दी मदद कन्नै अधिकतम 200 किलोमीटर प्रति घैंटे दी रफ्तार कन्नै ट्रेन चलाने दी इस परियोजना गी पूरा करने दी जिम्मेदारी ऐ। वर्तमान दिल्ली- चंडीगढ़ रेल रस्ते च करीब 10 बड्डे मोड़ न जेह्ड़े 32 किलोमीटर दे रस्ते च ऐ।
रेलवे दे मुताबिक, दिल्ली- चंडीगढ़ सेमी- हाई स्पीड गलियारे च केई मोड़ें गी सिद्धा करने लेई जिमीं दा अधिग्रहण नेईं कीता जाग। एह्दी बजाए रफ्तार बल्ले करने दी तरजीह दित्ती जाग। सेमी- हाई स्पीड परियोजना च शामल रेल मंत्रालय दे इक वरिष्ठ अधिकारी ने गलाया जे पैह्ले सेमी- हाई स्पीड रस्ते पर रफ्तार लेई इनें मोड़ें गी सिद्धा करने दी योजना ही ब इस उद्देश्य दी पूर्ति लेई जिमीं अधिग्रहण दी लोड़ ही जेह्दे च समां लगदा।
नेह् च रेलवे ने चिरें थमां बचने लेई जिमीं अधिग्रहण नेईं करने दा फैसला लैता। फ्रांस दी टीम कन्नै हाल च गै समीक्षा बैठक च जिमीं अधिग्रहण कन्नै बचने दा फैसला लैता। अधिकारी ने गलाया जे इनें मोड़ें दे बावजूद दो घैंटे च चंडीगढ़ पुज्जने दा लक्ष्य हासल कीता जाग।
