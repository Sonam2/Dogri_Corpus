युवा पीढ़ी दे प्रेरणास्रोत स्वामी विवेकानंद।
अज्ज भारत गै निं विश्व स्तर उप्पर स्वामी विवेकानंद जियां ओजस्वी त्यागी बैरोगी ते राश्ट्र भक्त संत दा विकल्प निं ऐ। वसुधैव कुटुम्बकम गी स्वामी जी ने शिकागो इच होए दे विश्वधर्म सम्मेलन इच अपने आरंभिक अक्खरें थमां एह आक्खियै साबत करी दित्ता हा। उनें संबोधन इच भैनें ते भ्राएं जनेह अक्खरें दा उच्चरण करियै भारत दी सभ्यता संस्कृति ते सदसोच दी ध्वजा फैहराई दित्ती ही।
संपूर्ण सृष्टि साक्षी ऐ जे मात्तर 30 बरे दी अवस्था इच भारतीयता दे वैश्विक इतेहास दे स्वर्णिम पृष्ठें दे आधुनिक रचनाकार स्वामी विवेकानंद ने 11 सितंबर 1893 गी अमरिका दे शिकागो शैहरा इच दुनिया दे सब्ब धर्में दे प्रतिनिधियें गी भारत दी संस्कृति, सभ्यता ते हिंदू धर्म दी वास्तविकता गी सुनने ते समझने लेई विवश करी दित्ता। संयोग एह ऐ जे उस समें भारत उनें देशें दी पराधीनता दी बेड़ियें इच जकड़ेआ हा जिंदे धर्म प्रतिनिधि निरूत्तर अवस्था इच सभा मंच उप्पर बैठे दे भारत माता दी यशस्वी संतान दी सिंह गर्जना सुना करदे हे। 
भाएं गै उस समें दुनिया भारत गी रजानीतिक रूप कन्नै पराधीन मन्ना करदी ही पर सांस्कृतिक रूप कन्नै भारत दी विजय जात्तरा दा ध्वज स्वामी जी ने शिकागो इच गाड़ी दित्ता। इसै कारण उंदे भाषण दे बाद न्यूयार्क हेराल्ड दे संपादक ने लिखेआ ऐ जे भारत जनेह ज्ञान समृद्ध देशै इच ईसाई धर्म प्रचारक भेजना मूर्खता ऐ।
उंद जीवन युवाएं लेई प्रेरणा पंुज ऐ। विश्व भ्रमण शा बापस आइयै स्वामी विवेकानंद ने गलाया जे  भारत इच राजा गै हर इक गल्लै दा निर्णे करदा ऐ जदके पाश्चात्य देशें इच जनता बी मता किश निर्णे करदी ऐ। 
इसै कारण इत्थै आत्मनिर्भरता दी गल्ल तां छोड़ो आत्मविश्वास बी निं खड़ोई पांदा ऐ। वस्तुता भातर इच वेदान्त आत्म विश्वास दा मूल अधार ऐ। पर अज्ज उसै दी अनदिक्खी कीती जा करदी ऐ। बैसे तां संपूर्ण समस्या दा केंद्र बिंदु एह ऐ जे भारत इच सुधार चाहने आहले लोकें दी मती कमीं ऐ। जेकर सिर गै निं ऐ तां सिरपीड़ कुत्थै होग? इसकरी ऐसे लोकें दी तपाश करो जो भारत गी यशस्वी बनाने दा प्रयत्न करने इच जुटी सकन।
अंग्रेजी क्हूमत दे इक साधारण क्लर्क ने रपें पैहे दे अभाव सनें किश होरने कारणें शा दौं बारी आत्महत्या करने दी कोशश कीती कीजे ओहदा आत्मविश्वास त्रुटटी गेआ हा। चानक उसी लगेआ जे जेकर मिगी परमात्मा ने दौं बारी बचाया ऐ जां जरूर गै ओ मेरे शा कोई बडडा कम्म लैना चांहदा ऐ यानि ओहदा आत्मविश्वास जगी गेआ।
स्वामी विवेकानंद आक्खदे हे माहनू दे जीवन दर्शन सांहीं गै हर इक राश्ट्र दा बी जीवन दर्शन होंदा ऐ तां ओहदा मेरूदंड ऐ। भारत इच धर्म आधारत जीवन दी मेरूदंड ऐ जिसी अस अध्यात्म दे रूप इच बी समझने आं। संयोगवश जेकर कोई राश्ट्र अपनी राश्ट्रीय उर्जस्विता गी गै तोआरियै सुटटने दा प्रयास करन लगे तां ओह राश्ट्र जीवत निं रेही सकदा। सुतैंतरता दे किश दिनें बाद गै धर्म गी पूजा पद्धति कन्नै जोड़ियै अक्खें दा भ्रमजाल खढेरी दित्ता गेआ। भातर इच छड़ी धर्मनिर्पेक्षता गै राजनेताएं दे जीवन दा गलत अधार बनी गेई।
 इसकरी शासकें पासेआ शिक्षा दे स्वरूप गी गै भ्रमित करी दित्ता गेआ। स्वामी विवेकानंद दी गै वाणी गी अग्गै बधांदे होई गांधी होरें जो बी गलाया हा जे जो लोक समझदे न जे राजनीति दा धर्म कन्नै कोई लैना देना निं ऐ ओह धर्म दा मतलब गै निं जानदे न। स्वामी जी आक्खदे हे जे मनुक्ख लेई जरूरत शाश्वत नियम गै धर्म ऐ उयै आध्यात्मिकता दा वास्तविक रूप ऐ। जेकर उसै अधार गी अस छोड़ा करने आं तां सुभावक रूप कन्नै राश्ट्र रीढ़ विहीन होई जाग। इसै भावना गी समझियै संविधान सभा दी मोहर उप्पर धर्म चक्र प्रवर्तनाय लोकसभा दे बाहर धर्म गै सच्च ऐ ते अंदर सत्यमेव जयते ते सर्वोच्च न्यायालय दे बाहर यतोधर्म स्ततोजयः लिखेआ गेआ ऐ। पर आधुनिक  भारत इच छड़ी धर्मनिर्पेक्षता दा गै विकृत स्वरूप दर्शाने दी कोशश होआ करदी ऐ। स्वामी विवेकानंद आक्खदे हे जे एह उयै भारत ऐ जिस उप्पर संसार दे असंख्य ऋषियें दी चरणधूलि पेई चुकी ऐ। आत्मा दा अमरत्व, अन्तर्यामी ईश्वर ते प्रकृति ते मानव दे अंदर परमात्मा दा अंश जनेह विशें दा भारत इच उदभव होआ ऐ। साढ़े चा हर इक दे अंदर परमेसर विराजमान ऐ इस गल्लै उप्पर गर्व करो ते मानव मात्तर गी नारायण समझियै कम्म करो। सच्चे अर्थें इच स्वामी विवेकानंद श्रेष्ठ आध्यात्मिक पुरूष हे। ओह हर इक आत्मा इच परमात्मा दे दर्शन करदे हे। इक दिन मठ इच कम्म करेन आहले मजूरें गी अत्त वत्सल भाव कन्नै सदिदयै उनें किश गलाया ते उंदा दुखड़ा सुनेआ। दुख सुनदे सुनदे ओह आपूं रोन लगे ते सब्बै मजूरें गी रात्रि भोजन उप्पर साददा दित्ता।
अपने शिष्यें दे सामनै उनें गलाया जे इयै सब्ब मेरे सच्चे नारायण न। मैं धन्न आं जे इनें मेरा आतिथ्य स्वीकार करी लैता।
 दिक्खो एह दीन हीन निरक्षर किन्ने सरल हिरदे न। जेल्लै तगर एह सब्ब रूटटी ते कपड़े लेई तरसा करदे न तदूं तगर छड़ा शंखू फूकना घैंटी बजाना ते दीप जलाइयै आरती उतारना बंद करो। निजी मुक्ति दी साधना ते शास्त्रें ते अपनी विद्धता दा घमंड छोड़ी देओ। 
अपने पवित्तर जीवन शा समाज दे संपन्न महानुभावें गी उंदे कत्र्तव्य दा बोध कराओ ते उनें दीन दुखियें दी सेवा करो जो राष्ट्र दी रीढ़ न। निं तां साढ़ी सहानुभूति शून्यता दे कारण देशै दे करोड़ां लोक धर्म परिवर्तन करदे जा करदे न ते अस अस्पृश्य ते उंच नीच दे भरम जाल इच फसे दे न। याद रखो जेल्लै तगर एह जन निं उठगन तदूं तगर भारत माता दा उद्धार निं होई सकदा। कुसा राश्ट्र दी म्हान समाजक व्यवस्थां ओहदे अस्तित्व दी अधार शिला होंदी ऐ। म्हान ऋषियें दा जन्म संसार गी म्हान संदेश देने लेई होंदा ऐ। अस उनें म्हान ऋषियें दी संतान ऐ इसै कारण हिंदुएं दे अपने मते हारे दोश होई सकदे न पर ओह कदें बी गोआंढी दा गला निं कटटी सकदे।
स्वामी विवेकानंद ने गलाया हा जे भारत पुना जगत गुरू बनग। उंदे समकालीन ब्रिटिश इतेहासकार अर्नोल्ड टायनिव ने गलाया हो जे पच्छम इच जिस आध्यात्म दा रंभ हेाआ ओहदा उपसंहार  भारत इच होग। अमरिकी इतेहासकार विल डयूरेंट ने गलाया हा जे ओह भारत दे दर्शन ते पुराण दे कन्नो कन्नी दार्शनिक पद्धति दुनिया गी दित्ती ऐ उयै दुनिया गी शांति ते एकात्मकता दा भाव बी सिखलाग। पर एह तदूं संभव ऐ जेल्लै साढ़ी संस्कृति दी पुर्नप्रतिष्ठा होऐ ते इस कम्म दा वाहक बनग भारत गी युवकें दा समूह। भारत दा युवा शिक्षित बी ऐ ते सक्षम बी। उसी विवेकानंद दी ओह ललकार सुनाई जा जिस कन्नै ओह देश दी दुर्दशा गी आत्मसात करी सकै। अज्ज देशै दा युवा जेकर निजी तौरा उप्पर उची डोआरी लेई तत्पर ऐ तां उसी भारत गी बी नवीन उचाइयें तगर लेई जाने दी प्रेरणा दित्ती जा। ओहदे जीवन दी प्रेरणा दा अधार बनी सकदा ऐ स्वामी     विवेकानंद जी दा कत्र्तव्य।
