 बिजली कटौती दे खलाफ कांग्रेस ने दित्ती आंदोलन छेड़ने दी चेतावनी।
राज्य सरकार लोकें दियें मेदें पर खरा उतरने च नाकाम: पवन रैणा।
मीरां साहिब, 28 जुलाई। कांग्रेस पार्टी आस्सेआ शुक्रवार गी ग्रां ब्रिज नगर च मासिक बैठक दा आयोजन कीता गेआ जेह्दी अध्यक्षता पार्टी दे राज्य सचिव पवन कुमार रैणा ने कीती। जबकि इस मौके उप्पर मती गिनतरी च पार्टी कार्यकर्ता मौजूद हे।
बैठक च खेतर दे बक्ख- बक्ख मुद्दें गी लेईयै विचार विमर्श कीता गेआ। बैठक गी संबोधित करदे होई प्रदेश सचिव पवन रैणा ने गलाया जे जम्मू संभाग च बिजली दी अघौषित कटौती दे कारण लोकें दा जीना मुहाल होई चुकेआ ऐ। राज्य सरकार लोकें दियें मेदें पर खरा उतरने च पूरी चाल्ली कन्नै नाकाम होई चुकी ऐ। विभाग आस्सेआ लोकें थमां बिजली दा किराया ते वसूलेआ जा’रदा ऐ ब बिजली नेईं दित्ती जा’रदी ऐ जिस कारण गर्मी दे मौसम च लोकें दा जीना मुहाल होई चुकेआ ऐ। उनें गलाया जे जेक्कर विभाग अपनी हरकतें थमां बाज नेईं आए तां औने आह्ले दिनें च कांग्रेस पार्टी आस्सेआ आरएसपुरा जम्मू रस्ता बंद करियै सरकार दे खलाफ जोरदार प्रदर्शन कीता जाग।
उत्थै गै उनें गलाया जे खेतर च विकास कम्में दी गति ठप्प पेदी ऐ। आरएसपुरा सतवारी रस्तें दा कम्म पिछले केईयें म्हीनें थमां ठप्प पेदा ऐ जिस कारण आए दिन सड़क हादसे पेश आवै’रदे न। रैणा ने मौजूद पार्टी वर्करें थमां अपील करदे होई गलाया जे ओह् पार्टी गी मजबूत करने लेई कम्म करन ते पार्टी दी नीतियें गी जन- जन तक्कर लेईयै जान।
उत्थै गै पार्टी नेता जतिन्द्र भगत ने बी अपने विचार प्रकट कीते ते गलाया जे कांग्रेस पार्टी आरएसपुरा खेतर दे लोकें लेई पैह्ले बी कम्म करदी रेही ते हुन विपक्ष च हुन्दे होई बी लोकें दियें मंगें गी चुक्की रौह्ग। उनें गलाया जे पार्टी आस्सेआ खेतर च तौले सदस्यता अभियान छेड़ेआ जा’रदा ऐ जेह्दे च हर इक ग्रां च कमेटियें दा गठन कीता जाग।
इस मौके उप्पर पार्टी नेता हरि चंद, दलीप सिंह, अशोक कुमार काका, गुरमीत सिंह सने केईयें लोकें बी अपने- अपने विचार प्रकट कीते।