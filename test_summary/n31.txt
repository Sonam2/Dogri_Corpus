 आरबीआई ने दित्ता ऐ किश लोकें गी पुराने नोट बदलने दा इक होर मौका। नमीं दिल्ली, 3 जनवरी। भारतीय रिजर्व बैंक ने उनें लोकें गी नोट बदलने दा इक होर मौका दित्ता ऐ जेहड़ा निर्धारित समें सीमा दे बेल्ले विदेश च हे। एहदे अलावा एनआरआई नागरिकें गी बी नोट बदलने लेई नमीं समय सीमा दित्ती गेई ऐ। आर.बी.आई दे आदेश दे मुताबिक जेड़े भारतीय नागरिक 8 नवंबर थमां 30 दिसंबर बश्कार विदेश यात्रा पर हे ओह् 31 मार्च 2017 तक्कर पुराने नोट बदली सकगन। जबकि एनआरआई 30 जून 2017 तक्कर नोट बदली सकगन। तुसेगी दस्सी देचे जे 30 दिसंबर 2016 गी बैंक च पुराने नोट जमा कराने दा खीरी दिन हा। आर.बी.आई ने इक बयान च गलाया जे भारतीय नागरिक जेड़ा नौ नवंबर थमां 20 दिसंबर तक्कर विदेश च हे ओह इस सुविधा दा लाह् 31 मार्च 2017 तक्कर चुक्की सकदे न ते एनआरआई जेहड़े इस अवधि दौरान विदेश च हे ओह् चलन थमां बाहर होए अपने नोट 30 जून 2017 तक्कर बदली सकदे न। इस मौके उप्पर आर.बी.आई गवर्नर ने साफ कीता जे अप्रवासी भारतीय गी फेमा कानून दे तैहत गै पुराने नोट बदलने दी छूट होग। गौरतलब ऐ जे फेमा कानून दे तैत अप्रवासी भारतीयें गी 25,000 रपे तक्कर दी राशि गै विदेशे च लेई जाने दी छूट ऐ। आरबीआई ने गलाया जे नागरिक इस सुविधा दा इस्तेमाल अपनी निजी क्षमता च इस अवधि दौरान इक बारी करी सकदे न। उनेंगी एदे लेई पहचान पत्रा कन्नै गै एड्दा सबूत मुहैया करोआना होग जे ओह् अवधि दौरान विदेश च हेते उनेंगी नोट बदलने दी सुविधा दा इस्तेमाल एदे कोला पैले नेईं कीता ऐ। सिर्फ 5 थारे पर बदलन नोट : इनें पंच था उप्पर बदलोई सकगन नोट। आरबीआई ने गलाया जे इस मामले च कोई थर्ड पार्टी मान्य नेईं होग। यानी जेहदा पैहा ऐ उस्तै गी नोट बदलोआन जाना पौग। बैंक ने गलाया जे जेहड़े लोक पुराने नोट लेईयै बैंक औंगन उंदी धनराशि उंदे केवाईसी आहले बैंक अकाउंट च जमा करी दित्ते जांङन। एह सुविधा छड़ी मुंबई, नमीं दिल्ली, चेन्नई, कोलकाता ते नागपुर स्थित आरबीआई बैंक कार्यालय च गै मिलन। आरबीआई ने एह बी गलाया जे जेहड़े भारतीय नागरिक नेपाल, भूटान, पाकिस्तान जा बांग्लादेश च रौंदे च उनेंगी एह सुविधा नेईं मिलग। जेक्कर कुसै मानू गी आरबीआई निर्धारित समें सीमा दे अंदर नोट बदलने थमां मना करदा ऐ ते ओह 14 दिन दे अंदर सेंट्रल बोर्ड ऑफ आरबीआई गी संपर्क करी सकदा ऐ।