 सीतारमण कन्नै बैठक करने थमां इनकार करने उप्पर यूके दी सख्त अलोचना। लंदन, 3 जुलाई। ब्रिटेन दे रक्षा मंत्री गेविन विलियमसन अपनी भारतीय समकक्ष निर्मला सीतारमण कन्नै द्विपक्षीय बैठक थमां इनकार करने उप्पर ब्रिटेन दी कैबिनेट दे अंदर कथित रूप कन्नै नशाने उप्पर आई गे न। मीडिया च आई दी इस खबर गी भारतीय रक्षा मंत्री ने निराधार खबर करार दित्ता ऐ। द संडे टाइम्स दी इक खबर च दावा कीता गेआ ऐ जे बैठक गित्तै अनुरोध इक म्हीने थमा मते समें पैलें भारतीय अधिकारियें दी बक्खी दा कीता गेआ हा। ब्रिटेन दे कम स क दौं मंत्रिायें कथित तौर उप्पर विलियमसन गी सीतारमण गित्तै समें कड्ढने दे महत्व गी समझाने दा प्रयास कीता हा। इनें दौं मंत्रियें च बदेश मंत्री बोरिस जानसन शामल है। द संडे टाइम्स दी खबर दे अनुसार विलियमसन ने सीतारमण कन्नै 20 थमां 22 जून बछकार सुरक्षा सैयोग ते रक्षा खरीद गी लेइयै द्विपक्षीय वार्ता उप्पर मिलने थमां इनकार करी दित्ता। सीतामरण ने ट्विटर उप्पर अपनी नराशा प्रकट करदे होई इसगी निराधार खबर करार दित्ता। उनें गलाया जे संडे टाइम्स (ब्रिटेन) थमां नराश आं। बिल्कुल निराधार खबर। ब्रिटेन ते भारत बछकार मजबूत रिश्ते न। बैठक गित्तै परस्पर सैमति कन्नै तरीक उप्पर चर्चा चला करदी ऐ ते मैं बैठक चाहन्नी आं। समाचार पत्रा ने ब्रिटिश सरकार दे इक सूत्रा
दे हवाले थमां गलाया, लोक इसगी लेइयै मते नराज न। सूत्रा ने गलाया जे भारत दा रक्षा बजट विश्व दे तेजी कन्नै बदधे रक्षा बजटें बिच्चा इक ऐ जिस च साल च 50 अरब डालर दे करीब खर्च होंदा ऐ। इयां लगदा ऐ जे एह विलियमसन दा इक होर बिना सोचे समझे फैसला लेता ऐ। खबर च गलाया गेआ ऐ जे विलियमसन उप्पर अरोप ऐ जे उनें अपनी भारतीय समकक्ष सीतारमण गी नजरअंदाज करियै विश्व दी सभनें थमां तेजी कन्नै बदधी अर्थबवस्था आहले देशै गी नराज करी दित्ता ऐ। लंदन ते बकिंघम शायर च 18 थमां 22 जून बछकार आयोजत ब्रिटेन-भारत सप्ताह दे। संस्थापक मनोज लाडवा ने गलाया जे अगर विलियमसन ने किश समें कडढे बैठक गित्तै भारतीय काफी बेकरार हे। कार्यक्रम च दौं दिने दे सम्मेलन ते ब्रिटेन-भारत पुरस्कार बी शामल हा। इस च सीतारमण शामल होने आली ही ब उंदी यात्रा टाल्ली दित्ती गेई की के विलियमसन कन्नै मलाटी तैह् नेई होई सकी। इस्सै बिच्च, ब्रिटेन दे रक्षा मंत्रालय ने संकेत दित्ते न जे सीतारमण ते विलियमसन बछकार अगले हफ्ते च मलाटी होई सकदी ऐ।
