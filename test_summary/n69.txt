शिक्षा विभाग आस्सेआ दित्ते गेदे स्टेट अवॉर्ड गी लेईयै पंजाब एजूकेशन सर्विस ऑफिसर्ज एसोसिएशन ने जताया रोह्।
पठानकोट, 8 सितंबर। पंजाब दी शिक्षामंत्री अरुणा चैधरी दी सगी ननद गुरदासपुर दी डी.ई.ओ. राकेश बाला गी इस साल शिक्षा विभाग आस्सेआ स्टेट अवॉर्ड देने उप्पर राज्य दे सरकारी स्कूलें दे प्रिंसीपलें कड़ा एतराज जताया ऐ। 
प्रिंसीपलें दी संस्था पंजाब एजूकेशन सर्विस ऑफिसर्ज एसोसिएशन दे सरपरस्त व्रिज मोहन सिंह ते उप प्रधान मनमोहन सिंह ने दावा कीता ऐ जे इस चयन दे खलाफ ओह् अपना एतराज दर्ज करोआग। जेक्कर एह्दे बाद बी राकेश बाला दा स्टेट अवार्ड वापस लैता गेआ तां इस फैसले दे खलाफ उन्दी संस्था कोर्ट दा दरोआजा खटखटाङन।
ब्रिज मोहन सिंह ने गलाया जे कांग्रेस सरकार बनदे गै शिक्षामंत्री ने सब नियमें गी ताक उप्पर रक्खियै अपनी ननद राकेश बाला गी गुरदासपुर दे ग्रां मगरमुदिया दी प्रिंसीपल थमां प्रमोशन देईयै डी.ई.ओ. तैनात करी दित्ता। हुन जिसलै नियमें दे मुताबिक प्रबंधकीय ऑफिसर गी स्टेट अवॉर्ड नेईं दित्ता जाई सकदा। शिक्षामंत्री ने अपनी ननद गी एह् अवार्ड देने लेई कागजें च उन्दी पंछान बतौर मगरमुदिया प्रिंसीपल दर्शाई। राकेश बाला इस स्कूल च 7 ब’रें तक्कर बतौर प्रिंसीपल रेही ब इनें 7 ब’रें च अज्ज तक्कर कदें बी इस स्कूल दी प्रफोर्मेंस कुसै बी मद च सराहनीय नेईं रेही ब उन्दी नेही केह् प्रफोर्मेंस दिक्खी गेई जे उनेंगी स्टेट अवार्ड दित्ता गेआ।
उत्थै गै राकेश बाला, डी.ई.ओ. कन्नै गल्लबात दौरान उनें गलाया प्रिंसीपल दे रूप च मता अच्छा कम्म कीता बेह्तर रिजल्ट आया ते निशुल्क बच्चें गी पढ़ाने दे कन्नै गै उन्दी ड्रेस, किताबें दा पैहा बी अपनी जेब थमां दित्ता। जेह्ड़े आरोप लग्गा’रदे न ओह् बेबुनियाद ऐ।
