सांसद ने दस्काल- मैरा जगीर रस्ते दा रक्खेआ नींह् पत्थर।
अखनूर, 14 मई। दस्काल थमां मैरा जगीर तक्कर बनने आह्ले रस्ते दा अज्ज लोकसभा सांसद जुगल किशोर शर्मा ते विधायक राजीव शर्मा आस्सेआ नींह् पत्थर रक्खेआ गेआ। इस मौके उप्पर विभागीय अधिकारियें सने मती गिनतरी च खेतर दे लोक मजूद हे।
इस मौके उप्पर विधायक राजीव शर्मा ने गलाया जे इस रस्ते गी बनाने दी पूरी मंग ही जिस्सी अज्ज पूरा करी दित्ता गेआ ऐ। उनें गलाया जे नेह् दस ते सड़कें दा कम्म योजना दे तैह्त तौले पूरा कीता जाग। उत्थै गै सांसद जुगल किशोर शर्मा ने गलाया जे इस रस्ते पर लगभग 11 करोड़ रपे दी राशि खर्च कीती जाग ते एह्दी लम्बाई लगभग 13 किलोमीटर ऐ। इक साल दे अन्दर इस कम्म गी पूरा कीता जाग। 
अखनूर- जम्मू राष्ट्रीय रस्ते दा कम्म बी अगस्त तक्कर शुरू कीता जाग। उनें जम्मू- पुंछ रस्ते लेई 51 सौ करोड़ रपे दी राशि मंजूर कीती जाई चुकी ऐ। उनें गलाया जे केन्द्र सरकार आस्सेआ राज्य जम्मू कश्मीर दी बेह्तरी लेई लगातार कदम चुक्कै जा’रदे न।
उनें गलाया जे प्रधानमंत्री नरेन्द्र मोदी आस्सेआ लगातार देश दी बेह्तरी लेई कम्म कीता जा’रदा ऐ। उत्थै गै पाकिस्तान आस्सेआ सीमा पार थमां लगातार कीती जा’रदी गोलाबारी पर बी सांसद ने चैंता प्रकट कीती ते गलाया जे साढ़े सुरक्षा बल मुस्तैदी कन्नै जवाब देआ’रदे न। इस मौके उप्पर भाजपा नेता सुरेश शर्मा, भारत भूषण, ब्रिजपाल मेहता, सुरेन्द्र शर्मा, अजय मेहरा सने केई लोक बी मजूद हे। 
