 बेटी मरियम दी इस गलती दे कारण चली गेई नवाज शरीफ दी कुर्सी।
नमीं दिल्ली, 29 जुलाई। पनामा पेपर मामले च दोषी ठैह्राए जाने दे बाद नवाज शरीफ ने प्रधानमंत्री औह्दे थमां इस्तीफा देई दित्ता। पाकिस्तान सुप्रीम कोर्ट आस्सेआ पनामा पेपर लीक मामले च शरीफ गी दोषी ठैह्राने दे बाद प्रधानमंत्री औह्दे लेई अयोग्य करार दित्ता। अदालत ने शरीफ ते उन्दी बच्चें खलाफ भ्रष्टाचार दा मामला दर्ज करने दा आदेश दित्ता। नवाज शरीफ पाकिस्तान दे तीन बारी प्रधानमंत्री बने ब कदें बी अपना कार्यकाल पूरा नेईं करी सकै। नवाज शरीफ दे निक्के भ्राऽ शहबाज शरीफ होंङन पाक दे अगले प्रधानमंत्री।
पनामा पेपर लीक मामले च नवाज शरीफ दे पूरे परोआर गी दोषी ठैह्राया गेआ ऐ। शरीफ दे परोआर दे विदेश च संपत्ति अर्जित करने दे आरोपें दी जांच करने लेई सुप्रीम कोर्ट ने जेआईटी दा गठन कीता हा। जेआईटी ने 10 जुलाई गी अपनी रिपोर्ट अदालत गी सौंप दित्ती ही। इस्सै सब्भनें बश्कार एह् गल्ल सामने आवै’रदी ऐ जे नवाज शरीरफ दी बेटी मरियम दी इक गल्ती दे कारण गै उनें अपने प्रधानमंत्री औह्दे थमां हत्थ धोना पेआ।
दरअसल सुप्रीम कोर्ट ने पनामा मामले च जांच लेई जेआईटी गठित कीती ही। अदालत आस्सेआ गठित जेआईटी गी नवाज गी बेटी मरियम ने गुमराह करने दी कोशिश कीती ही। मरियम ने पनामा गेट कन्नै जुड़े जेह्ड़े दस्तावेज भेजे हे ओह् कैलिबरी फॉन्ट च टाइप हे ते साल 2006 दे हे। जबकि कैलिबरी फॉन्ट 31 जनवरी 2007 थमां पैह्ले व्यावसायिक प्रयोग लेई उपलब्ध नेईं हा। इयै गलती नवाज लेई आजीवन मुसीबत दा कारण बनी गेई।
सुप्रीम कोर्ट आस्सेआ दोषी पाए जाने दे बाद नवाज शरीफ उप्पर हुन आपराधिक मामला चलग। एह्दे बाद ओह् आजीवन चुनांऽ नेईं लड़ी सकगन। नवाज दे बेटें हुसैन ते हसन दे अलावा बेटी मरियम नवाज पर आरोप हा जे उनें टैक्स हैवन मन्ने जाने आह्ले ब्रिटिश वर्जिन आइलैंड च घट्ट थमां घट्ट चार कौंपनियां शुरू कीतियां। इनें कौंपनियें कन्नै इनेंगी लंदन च छेह् बड्डी प्रॉपर्टीज खरीदी।
इन्ना गै नेईं शरीफ फैमिली ने इनें प्रॉपर्टीज गी गिरवी रक्खियै डॉएचे बैंक थमां करीब 70 करोड़ रुपे दा लोन लैता। एह्दे अलावा, दूए दो अपार्टमेंट खरीदने च बैंक ऑफ स्कॉटलैंड ने उन्दी मदद कीती ही।