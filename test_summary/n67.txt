 पॉलिटेक्निक कॉलेजें दे अस्थायी कर्मियें सरकार दे आश्वासन दे बाद हड़ताल गी कीता स्थगित।
जम्मू, 15 जुलाई। अपनियां मंगां मनोआने लेई प्रदर्शन करै’रदे एकेडमिक अरेंजमेंट दे तैह्त नियुक्त पॉलिटेक्निक कॉलेजें दे अस्थाई कर्मियें 38 में दिन बी प्रदर्शन जारी रक्खेआ। प्रदर्शन करदे होई अस्थाई कर्मियें गलाया जे जिसलै तक्कर उन्दी नियुक्तियें गी लेईयें सरकार स्पष्ट नीति निर्धारित नेईं करी लैती सरकार बरोधी प्रदर्शनी जारी रौह्ग।
प्रदर्शनी मैदान च ऑल जेएंडके पॉलिटेक्निक एकेडमिक अरेंजमेंट एसोसिएशन दे बैनर तले प्रदर्शन करै’रदे कर्मियें दा गलाना हा जे ओह् पिछले दस ब’रे थमां बी मते समें थमां सेवा देआरदे न ब उन्दी स्थायी नियुक्ति गी लेईयै सरकार ने अज्ज तक्कर कोई नीति नेईं बनाई। उन्दे कन्नै कम्म ते स्थायी कर्मचारियें कन्नै बी मते लैता जंदा ऐ ब सुरक्षा दे नांऽ पर उन्दे कोल किश नेईं ऐ। उन्दे पढ़ाए ज्हारां विद्यार्थी स्थाई सरकारी नौकरियां करै’रदे न ब उन्दा भविक्ख अज्ज बी सुरक्षित नेईं न।
एसोसिएशन दे अध्यक्ष अतुल सूदन ने गलाया जे पॉलिटेक्निक कॉलेजें च लेक्चरर्स ते अन्य कर्मियें दे 313 औह्दे खाल्ली न ते एह् औह्दा एकेडमिक अरेंजमेंट दे तैह्त नियुक्त कमियें कन्नै भरे जाई सकदे न। ब सरकार मूक दूर्शक बनी तमाशा दिक्खै’रदी ऐ। प्रदर्शनकारियें गलाया जे दुखद ऐ जे उन्दे इन्नै दिनें थमां जारी प्रदर्शन दे बावजूद कोई उन्दी सुनने आह्ला नेईं ऐ। सरकार दे इस्सै रवैये कोला परेशान होईयै उनें क्रमिक भुक्ख हड़ताल पर जाने दा फैसला लैता ऐ।
