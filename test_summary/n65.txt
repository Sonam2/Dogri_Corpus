लायंस क्लब आरएसपुरा ने स्कास्ट परिसर च चलाया पौधारोपण अभियान।
फलदार ते छायादार बूह्टे लाए गे।
आरएसपुरा, 10 सितम्बर। लायंस क्लब आरएसपुरा आस्सेआ स्कास्ट आरएसपुरा परिसर च पौधारोपण अभियान चलाया गेआ। 
क्लब दे प्रधान कुलदीप राज गुप्ता दी अध्यक्षता च आयोजित इस अभियान दौरान स्कास्ट मैदान च इक सौ थमां बी मते फलदार ते छायादार बूह्टे लाए गे। 
इस मौके उप्पर क्लब दे महासचिव सन्नी महाजन, पर्यटन चैयरमैन मदन लाल खन्ना, संभागीय चैयरमैन केवल कृृष्ण खजूरिया, उप प्रधान स्वतंत्रा सिंह, दीप राज, गिरधारी लाल, साहिल गुप्ता, रामपाल, राजेन्द्र सिंह सूदन, पद्म देव रैणा, अशोक गुप्ता सने मती गिनतरी च स्कॉलर बी मजूद हे। क्लब दे सदस्यें दे कन्नै- कन्नै स्कूल दे विद्यार्थियें बी बधी- चढ़ियै हिस्सा लैता ते उन्दे च मता उत्साह दिक्खेआ गेआ।
इस मौके उप्पर अपने विचार प्रकट करदे होई लायंस क्लब आरएसपुरा दे प्रधान कुलदीप राज गुप्ता ने गलाया जे पर्यावरण गी सुरक्षित रक्खने दे मकसद करी लायंस क्लब आस्सेआ पौधारोपण अभियान दी शुरूआत कीती गेई ऐ।
उनें गलाया जे क्लब आस्सेआ लगभग खेतर च 5 हजार दे करीब बूह्टे लाने दा लक्ष्य रक्खेआ गेआ ऐ ते खेतर च स्थित सरकारी स्कूलें ते खाली पेदी जिमीं च क्लब दे सदस्यें आस्सेआ पौधारोपण कीता जा’रदा ऐ। गुप्ता ने गलाया जे क्लब आस्सेआ ग्रां दे लोकें गी बी जागरूक कीता जा’रदा ऐ जे ओह् मते थमां मते बूह्टे लान तां जे पर्यावरण गी सुरक्षित रक्खेआ जाई सकै। 
उनें गलाया जे क्लब दे सब्भनें सदस्य पूरी मेहनत दे कन्नै अपने इस लक्ष्य गी अंजाम देने च लग्गे दे न ते ग्रांवासियें ते स्कूलें दे बच्चें दा बी उनेंगी अहम सहयोग मिलै’रदा ऐ। उत्थै गै क्लब दे महासचिव सन्नी महाजन ने बी अपने विचार प्रकट कीते ते गलाया जे क्लब आस्सेआ औने आह्ले दिनें च बी इस चाल्ली दे अभियान गी जारी रक्खेआ जाग। 
