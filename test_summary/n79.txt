केन्द्र सरकार किसानें दी बेह्तरी लेई करै’रदी कम्म: डॉ. जतिन्द्र सिंह।
ब’रा 2022 तक्कर किसानें दी आमदनी दोगुना करने दा लक्ष्य।
 - सोहन चैधरी- ।
आरएसपुरा, 26 अगस्त। पीएमओ च राज्यमंत्री डॉ. जतिन्द्र सिंह ने गलाया ऐ जे केन्द्र सरकार लगातार किसानें दी बेह्तरी लेई कम्म करै’रदी ऐ ते सरकार लक्ष्य लेईयै चलै’रदी ऐ जे ब’रां 2022 तक्कर किसानें दी आदमी दोगुनी होऐ। डॉ. जतिन्द्र सिंह ने एह् गल्ल शेरे कश्मीर विश्वविद्यालय चट्ठा जम्मू आस्सेआ कृषि विज्ञान केन्द्र आरएसपुरा च संकल्प कन्नै सिद्धि कार्यक्रम च विचार प्रकट करदे होई आक्खीं। इस मौके उप्पर आरएसपुरा विधायक डॉ. गगन भगत, स्कास्ट दे उप- कुलपति प्रदीप कुमार शर्मा, डॉ. आर.के अरोड़ा, डॉ. विकास टंडन विशेष रूप कन्नै मजूद हे। एह्दे थमां पैह्ले डॉ. जतिन्द्र सिंह ने कृषि सने केईयें विभागें आस्सेआ लाए गेदे स्टॉलें दा बी निरिक्षण कीता ते किसानें थमां अपील करदे होई गलाया जे ओह् सरकारी योजनाएं थमां लाह् चुक्कन। उत्थै गै सभागार च आयोजित कार्यक्रम च किसानें गी संबोधित करदे होई सिंह ने गलाया जे केन्द्र सरकार इक लक्ष्य लेईयै चलै’रदी ऐ जेह्दे तैह्त ब’रा 2022 तक्कर किसानें दी आदमनी गी दोगुना करना ऐ। उनें गलाया जे सरकार लगातार किसानें दी बेह्तरी लेई योजनां चला’रदी ऐ। हाल च गै सरकार आस्सेआ प्रधानमंत्री फसल बीमा योजना गी लागू कीता गेआ ऐ जेह्दे चलदे किसानें गी होने आह्ले नुक्सान दी भरपाई सरकार करग। एह्दे कन्नै गै सरकार आस्सेआ प्रधानमंत्री सांची योजना, सॉयल हैल्थ कार्ड सने केईयें योजनाएं दा किसानें गी लाह् चुक्कने दी लोड़ ऐ।
उत्थै गै आरएसपुरा विधायक डॉ. गगन भगत ने बी अपने विचार प्रकट कीते ते गलाया जे केन्द्र ते राज्य च भाजपा सरकार औने दे बाद किसानें दी बेह्तरी लेई केई कदम चुक्कै गेदे न। उनें गलाया जे अजें बी किसानें दी आधुनिक तकनीकें गी अपनाने दी लोड़ ऐ। उत्थै गै स्कास्ट दे उप कुलपति प्रो. प्रदीप कुमार शर्मा ने बी अपने विचार प्रकट कीते ते गलाया जे स्कास्ट जम्मू आस्सेआ बी किसानें दी बेह्तरी लेई लगातार कदम चुक्कै जा’रदे न।
इस मौके उप्पर भाजपा दे महासचिव नरेन्द्र सिंह सत्ता, डॉ. पुनीत चैधरी, राकेश शर्मा, डॉ. शीतल बडेयाल, भाजपा दे ज़िला प्रधान बृजेशवर सिंह राना सने केई लोक बी मजूद हे।