आपातकालीन परिस्थितियें कन्नै निबड़ने लेई लाई गेदी कार्यशाला।
बड़ी ब्राह्मणा, 24 जनवरी। सेंट जान एम्बुलैंस एसोसिएशन, रैड क्रॉस भवन जम्मू आस्सेआ निजी फैक्ट्रियें च कम्म करने आह्ले कर्मचारियें गी कुसै बी चाल्ली दी आपातकालीन परिस्थिति कन्नै निबड़ने ते घटना दे समें फैक्ट्री च फंसे लोकें गी सुरक्षित बाह्र कड्ढने लेई बड़ी ब्राह्मणा खेतर च चार दिवसीय कार्यशाला दा आयोजन कीता गेआ। इस दौरान रैड क्रॉस दे वरिष्ठ सदस्य ते जम्मू राजकीय मैडिकल कॉलेज अस्पताल जी.एम.सी दे सी.एम.ओ. डॉ. रजिन्द्र थापा ते डॉ. स्मृति मुक्ख रूप कन्नै मजूद हे।
डॉ. थापा ने गलाया जे फैक्ट्री च कम्म दौरान कुसै बी चाल्ली दा हादसा खास करियै आगजनी, जहरीली गैस लीकेज, कैमिकल विस्फोट जनेह् हादसें च बचाव अभियान दे गुर सिखाने लेई एह् कैम्प लाया गेआ ऐ।
उन्दा गलाना हा जे हाल च गै राजौरी ज़िले च बी इस चाल्ली दे इक हादसे च 50 दे करीब कर्मचारी प्रभावित होए हे। जिन्दा उपचार उनें कीता हा उन्दा गलाना हा जे इस चाल्ली दी जानकारी कर्मचारियें लेई मती लाभदायक सिद्ध होई सकदी ऐ।
उनें कर्मचारियें गी इस चाल्ली दी कुसै बी आपातकालीन परिस्थिति च बचाव अभियान दे कन्नै- कन्नै प्रभावित कर्मचारियें गी फर्स्टएड सरबंधित जानकारी दित्ती। 