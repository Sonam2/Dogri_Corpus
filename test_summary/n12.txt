 पैहली बारी कश्मीर घाटी च सीआरपीएफ दियां महिला कर्मी निबड़ङन प्रदर्शनकारियें कन्नै। श्रीनगर, 3 जुलाई। केंद्रीय रिजर्व पुलस बल (सीआरपीएफ) दियें पंज सौ महिला कर्मियें दी इक विशेष टुकड़ी नियमित ड्यूटी, उग्र भीड़ ते पथराव करने आलें कन्नै निबड़ने गित्तै कश्मीर घाटी च लाइयां गेइयां न। इक वरिश्ठ सीआरपीएफ अधिकारी ने एह जानकारी दित्ती ऐ। एह महिलाकर्मी जम्मू कश्मीर दी गर्मियें दी राजधानी श्रीनगर दे हमहामा च सीआरपीएफ दे भरथी सखलाई केंद्र च न ते उनेंगी दंगे ते आतंकवाद निरोधक अभियाने दा प्रशिक्षिण दित्ता जा करदा ऐ। उंदे च जादातर महिलां कांस्टेबल रेंक दियां न। अधिकारी ने गलाया जे एह अभियान दा नवीनतम मंच ऐ जित्थे महिला कर्मियें गी आंदा गेआ ऐ। कश्मीर घाटी च महिला कर्मियें दी एह पैहली टीम ऐ। किश साल पैलें सीआरपीएफ दिये महिला कर्मिये गी छत्तीसगढ़ ते झारखंड दे नक्सल बरोधी अभियाने च शामल कीता गेआ हा। उनें दस्सेआ जे 45 एं दिने दी सखलाई दे बाद इनें महिलाएं गी पथराव करने आले ते प्रदर्शनकारियें कन्नै निबड़ने गित्तै घाटी च तैनात कीता जाग। मन्नेआ जा करदा हा जे सीआरपीएफ दी विशेष दंगा निरोधक शाखा आरएएफ गी हिंसक प्रदर्शने ते पथराव दिये बारदातें कन्नै निबड़ने गित्तै लाया जाई सकदा ऐ ब इसगी व्यवहारिक नेई पाया गेआ ऐ।