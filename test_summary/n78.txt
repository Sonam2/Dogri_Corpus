35 एं दा बरोध करने आह्ले राजनीतिक दलें दा पर्दाफाश करग वेस्ट पाक रिफ्युजी एक्शन कमेटी: लब्बा राम गांधी।
आरएसपुरा च होआ बैठक दा आयोजन।
आरएसपुरा, 30 अगस्त। वेस्ट पाकिस्तानी रिफ्युजी एक्शन कमेटी दे राज्य प्रधान लब्बा राम गांधी ने गलाया ऐ जे 35 एं दे मुद्दे उप्पर किश दलें आस्सेआ राजनीतिक रूट्टियां सैके’रदी ऐ उन्दे थमां उनेंगी बाज औना चाह्दिा ते इनें दलें दा कमेटी आस्सेआ जनता दे सामने पर्दाफाश कीता जाग। लब्बा राम गांधी ने एह् गल्ल आरएसपुरा दे श्री रविदास मंदर दे सभागार हॉल च कमेटी आस्सेआ आयोजित विशाल बैठक गी संबोधित करदे होई आक्खीं। वेस्ट पाकिस्तानी रिफ्युजी एक्शन कमेटी दे तैह्सील प्रधान दर्शन लाल दी अध्यक्षता च आयोजित इस बैठक दौरान कमेटी दे उप प्रधान सुखदेव सिंह, जसवंत सिंह, यशपाल भारती, महेश जोगी, जनक राज चैधरी, नागर चैधरी सने सैंकड़ा दी गिनतरी च वेस्ट पाकिस्तानी रिफ्यूजी एक्शन कमेटी दे सदस्य मजूद हे।
उनें गलाया जे उनें मानीय सुप्रिम कोर्ट पर पूरा भरोसा ऐ जे जम्मू- कश्मीर थमां तौले धारा 35 एं समाप्त होग जेह्दा राज्य दे लोकें गी लाह् मिलग। उनें नेकां सने उनें राजनीतिक दलें पर निशाना बनाया जेह्ड़ा एह्दा बरोध करै’रदे न ते गलाया जे कमेटी आस्सेआ हर इक तैहसील च इस चाल्ली दी बैठकें दा आयोजन करियै इनें राजनीतिक दलें दा पर्दाफाश कीता जाग। उनें गलाया जे जम्मू संभाग कन्नै म्हेशां भेदभाव हुन्दा आया ऐ। राज्य दे कुल 22 एं ज़िलें चा जम्मू कठुआ ते सांबा दे लोकें कन्नै भेदभाव हुन्दा आया ऐ। गांधी ने गलाया जे उनें प्रधानमंत्री नरेन्द्र मोदी पर बी पूरा भरोसा ऐ जे ओह् तौले राज्य जम्मू कश्मीर ते वेस्ट पाकिस्तानी रिफ्यूजियें दी बेह्तरी लेई तौले कोई कदम चुक्कङन। उत्थै गै उप प्रधान सुखदेव सिंह, तहसील प्रधान दर्शन लाल ते जसवंत सिंह ने बी अपने विचार प्रकट कीते ते गलाया जे गुलामी दी जिंदगी जीने गी मजबूर वेस्ट पाकिस्तानी रिफ्युजी एं गी तौले आजाद मिलने दा समां हुन नेड़े ऐ ते एह्दा सारा श्रेय कमेटी दे इक- इक सदस्य गी जंदा ऐ। उनें गलाया जे असेंगी इंसाफ पाने लेई इकजुट रौह्ने दी लोड़ ऐ ते संघर्ष गी जारी रक्खेआ ऐ। इस मौके उप्पर अन्य लोकें बी अपने विचार प्रकट कीते।