 ईरान- रूस उप्पर प्रतिबंधे दे मुद्दे गी नबेड़ने गित्तै भारत दा रूख सकारात्मक। वाशिंगटन, 13 जुलाई। अमरीका च भारत दे राजदूत ने भरोसा दस्सेआ ऐ जे अमरीका पासेआ रूस ते ईरान उप्पर लाए गेदे प्रतिबंधे दे द बड्डे मुद्दें थमां भारत ते अमरीका दे रिश्ते च आए दे छिंडे गी तौले गै ठीक करी लैता जाग। एह दवै मुद्दे भारत ते अमरीका दे रिश्ते गित्तै परेशानी दा कारण बना करदे न। ईरान उप्पर लाए गेदे प्रतिबंधे दे तैहत भारत गी चार नवंबर तक्कर ईरान थमां तेल आयात रोकना ऐ। ऐसे गै केई होर मुद्दे दा संदर्भ दिंदे होई राजदूत नवतेज सिंह सरना ने गलाया जे इंदे बिच्चा कोई बी मुद्दा ऐसा नेई ऐ जिस थमां परेशान होआ जा। सरना ने कल्ल यूएस- इंडिया स्ट्रेटजिक एंड पार्टनरशिप फोरम दी वार्शिक लीडरशिप समिट दे शुभारंभ दे मौके उप्पर गलाया जे एह् (भारत- अमरीका) सरबंध केई होर मौलिक मतभेदें थमां पार पाई चुकेआ ऐ। मिगी चेता ऐ जे 1998 दे परमाणु तजरबें दे बाद मैं त्रौं म्हीने तक्कर वाशिंगटन च रेहा हा ते ओह् हे असल मतभेद। ईरान च भारत पासेआ बनाए जा करदे चाबहार बंदरगाह परियोजना दे अग्गें बधने उप्पर ध्यान दोआंदे होई उनें गलाया जे उस बंदरगाह दे खुल्लने च अमरीका दा बी हित ऐ। इस बिंदु उप्पर पिछले साल जून च प्रधानमंत्री नरेंद्र मोदी ते राश्ट्रपति डोनल्ड ट्रम्प बछकार होई दी बैठक सने केई होर मौके उप्पर बचार होआ ऐ। सरना ने स्वीकार कीता जे प्रतिबंध मुद्दे नबेड़ा ते भारत दी ऊर्जा जरूरतें गी लेइयै सोआल चकोड्न पर उनें गलाया जे एह गलाना मती जल्दबाजी होग जे एह सब कुत्थे जाइयै रूकग। सरना ने ब मैं तुसेगी दस्सना चाहन्नां जे इनें सभनें थमां पैलें गै मशवरा चला करदा ऐ ते अस औने आले समें च इसदा नबेड़ा निकलदा दिक्खगे। अमरीका दे बरोधियें दे खलाफ प्रतिबंधे दे जरिए कारवाई कनून (सीएएटीएसए) कन्नै निबड़ने दे सोआलै उप्पर सरना ने गलाया जे भारत संघीय कनून दे नशाने उप्पर नेई ऐ। उनें गलाया जे प्रशासन गी इक्कै रस्ता कड्ढना पौग जिस थमां इस विशेष मुद्द्द उप्पर ओह् सांझेदार गी किश खुल्ल देई सके।