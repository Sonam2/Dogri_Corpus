पंजाब सेवा अधिकार कनून दे तैह्त लोकें गी दित्ती जा’रदी ऐ 351 सरकारी सेवां: कमीशनर पंकज महाजन।
पठानकोट, 22 जून। पंजाब सेवा अधिकार कमीशन दे कमीशनर पंकज महाजन ने गलाया जे पंजाब सेवा अधिकार कनून तैह्त लोकें गी 351 बक्ख- बक्ख सरकारी सेवां प्रदान कीती जा’रदी ऐ ते कमीशन कोल अजें तक्कर (ब’रा 2011 थमां लेईयै) कुल 38 हजार शिकायतां प्राप्त होईयां न। जेह्दे च 36 हजार 500 शिकायतें दा निपटारा कीता जाई चुकेआ ऐ ते पैडिंग 1500 शकैतें दा बी निपटारा कीता जा’रदा ऐ।
कमीश्नर पंकज कुमार ने मकामी ज़िला मिनी सचिवालय च बक्ख- बक्ख विभागें दे ज़िला अधिकारियें कन्नै इक मीटिंग करदे होई गलाया जे पंजाब सेवा अधिकार कनून तैह्त लोकें गी सरकारी सेवां प्रदान कीती जा। कमीश्नर पंकज महाजन ने गलाया जे किश तकनीकी संस्थाएं कोल आऊट शिक्षार्थियें पंजाब सेवा अधिकार कमीशन कोल शिकायत कीती ही जे उनेंगी तकनीकी शिक्षा बोर्ड आस्सेआ उन्दे सर्टीफिकेट लम्में समें थमां नेईं दित्ते जा’रदे। जेह्दा नोटिस लैंदे होई पंजाब सेवा अधिकार कमीशन कारवाई करै’रदा ऐ ते तकनीकी शिक्षा बोर्ड गी गलाया गेआ जे तौले थमां तौले सर्टीफिकेट बनाईयै शिक्षार्थियें गी दित्ते जान।
उनें गलाया जे इस मामले सरबंधी पंजाब दी आई.टी.आई संस्थाएं गी बी हिदायत जारी कीती गेई ऐ जे जेक्कर उन्दे शिक्षार्थियें दे सर्टीफिकेट पैंडिंग ऐ ते ओह् बी तौले सर्टीफिकेट तैयार करन। इस मौके पर पंजाब सेवा अधिकार कमीशन दे कमिश्रर पंकज महाजन ने गलाया जे पंजाब सरकार आस्सेआ लोकें दी सुविधा लेई ब’रा 2011 च पंजाब सेवा अधिकार कनून गी लागू कीता गेआ हा। जेह्दे तैह्त हुन बक्ख- बक्ख सरकारी विभागें दी 351 सेवां लोकें गी इस कनून तैह्त दित्ती जा’रदी ऐ। उनें गलाया जे अजें तक्कर बक्ख- बक्ख विभागें दे 90 अधिकारियें गी समयानुसार सेवां नेईं देने कारण जुर्माना बी कीता जाई चुकेआ ऐ।
उनें गलाया जे सेवा अधिकार कनून तैह्त हर कम्म लेई समें निश्चित कीता गेआ ऐ ते कन्नै गै उक्त कार्य गी करने आह्ले अधिकारी ते कर्मचारी गी बी निर्धारित कीता गेआ। उनें गलाया जे जेक्कर कोई कर्मचारी निर्धारित समयानुसार उक्त कम्म नेईं करदा ते सेवा अधिकार कनून तैह्त लापरवाही करने आह्ले कर्मचारी ते अधिकारी गी जुर्माना ते सजा होई सकदी ऐ। सेवा अधिकार कनून ने लोकें गी सरकारी कार्यालयें थमां बाबूशाही दे चक्रें च कड्ढियै लोकें गी राज हिस्सा दा असली मालिक बनाया ऐ ते इस कनून दे लागू होने करी रिश्वतखोरी गी बी लगाम लग्गी ऐ।
एह्दे थमां पैह्ले पंजाब सेवा अधिकार कमीशन दे कमिशनर पंजक महाजन ने ज़िला पठानकोट च चलै’रदे सेवा केन्द्रें, फरद केन्द्रें ते पुलिस थानें च चलाए जा’रदे सांझ केंद्रें दे अधिकारियें कन्नै इक मीटिंग कीती ते कम्म- काज बारे जानकारी प्राप्त कीती। उनें सेवा केन्द्र अधिकारियें गी हिदायत कीती जे सेवा केन्द्र च मिलने आह्ली सुविधाएं लेई निर्धारित कागजात दी जानकारी बारे लिस्टां बी सेवा केन्द्र थमां बाह्र लाई जान तां जे लोकें गी सरकारी सेवां प्राप्त करदे होई कुसै चाल्ली दी परेशानी दा सामना नेईं करना पवै।
इस मौके पर सहायक कमिशनर जनरल अशोक कुमार, तैह्सील परमप्रीत सिंह गोराया, सहायक लोक संपर्क अफसर राम लुभाया, जिला ट्रांसपोर्ट अधिकारी जसवंत सिंह ढिल्लो, नायब तैह्सीलदार यशपाल ते बक्ख- बक्ख विभागें दे ज़िला अधिकारी मजूद हे।
