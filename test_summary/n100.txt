सेहत विभाग आस्सेआ आए दिन चैकिंग करी परेशान पान, सिगरेट विक्रेता होए लामबंद मुक्खमंत्री कन्नै लाई गुहार, गलाया- अस पान सिगरेट बेचनेआं, कोई ड्रग्स नेईं।
पठानकोट, 27 अप्रैल। मकामी पान, सिगरेट विक्रेताएं सेहत विभाग आस्सेआ हर दिन चैकिंग करने दे नांऽ पर परेशान होईयै अज्ज खुद गी लामबंद करदे होई पान, सिगरेट एसोसिएशन पठानकोट दे नांऽ करी यूनियन दा गठन करियै घोषणा कीती ऐ जे जेक्कर तम्बाकू कंट्रोल लेई बने कोटपा एक्ट दे तैह्त उन्दे पर रोजाना चैकिंग ते जुर्माने कीते जंदे रौह्ङन तां पैह्ले थमां गै भारी मंदी झह्ल्लै’रदे सब्भै दुकानदार तबाह होईयै रेही जांङन।
अपनी एसोसिएशन दे गठन दे फौरन बाद कीती गेदी पैह्ली बैठक च राज्य दे मुक्खमंत्री कैप्टन अमरेंद्र सिंह गी गुहार लांदे होई एसोसिएशन दे प्रधान अशोक शर्मा ने गलाया जे ज़िला सेहत विभाग दे अधिकारियें आस्सेआ चैकिंग दे नांऽ पर उनेंगी इस चाल्ली परेशान कीता जा’रदा ऐ जियां कि अस लोक पान, सिगरेट नेईं कोई ड्रग्स बेचै’रदे होन।
उनें गलाया जे सेहत विभाग दी टीम दे दर्जनां अधिकारी ते कर्मचारी उन्दी दुकानें पर चैंकिंग करने आई धमकदे न ते उन्दा पक्ख सुने बगैर आनन- फानन च कोई ना कोई नुक्स कड्ढियै चालान करियै जुर्माना बसूली लैंदे न।
 प्रधान गलाया जे खुले सिगरेट नेईं बचने ते ना पीने देने पर उनें लोकें आस्सेआ अमल कीते जाने दे बावजूद जिसलै कोई ग्राहक सिगरेट दा पैकेट खरीदने दे बाद उन्दे मना करने दे बावजूद अपना सिगरेट कड्ढियै सुलगाई लैता ऐ उसलै बी सेहत विभाग ग्राहक गी किश नेईं गलाईयै दुकानदार दा गै चालान कट्टी दिंदा ऐ।
उनें गलाया जे इन्ना गै नेईं विभाग गी जिसलै एह् दिखदा ऐ जे दुकानदार ने सब्भै नियम अपनाईयै रखे न ते फ्ही दुकान उप्पर कोल्ड डिंक्स पाए जाने पर एह् गलाईयै चालान कट्टी दित्ता जंदा ऐ जे तंबाकू कन्नै फूड ते पीने आह्ले पदार्थ कीह् रक्खे दे न।
प्रधान ने गलाया जे आम तौर पर दुकानदारें गी कोटपाएक्ट दे प्रावधानें बारे जागरूक गै नेईं कीता जा’रदा ऐ। इस्सै लेई सेहत विभाग गी चाह्दिा जे उन्दी एसोसिएशन कन्नै बैठक करियै उनेंगी गलाया जा जे उन्दे कारोबार पर केह्ड़े- केह्ड़े प्रावधान लागू न। 
इस मौके उप्पर जनरल सैक्रेटरी प्रदीप कुमार ‘पप्पू’, कोषाध्यक्ष अरुण कुमार ‘काका’, पी.आर.ओ. गौरव गुप्ता सने केई सब्भै पदाधिकारी ते सदस्य मजूद हे।