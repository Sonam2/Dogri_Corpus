पन्दरां सौ थमा मते मानसरोवर तीर्थयात्री प्हाड़िये च फसे, सुषमा ने मंगी नेपाल थमां मदद। नमीं दिल्ली, 3 जुलाई। कैलाश मानसरोवर दी यात्राा उप्पर निकले दे पन्दरों सौ थमा मते भारतीय तीर्थयात्री खराब मौसम दे कारण तिब्बत दे कोल नेपाल दे पहाड़ी लाके  च फसे दे न। भारत ने इनें तीर्थयात्रियें गी उत्थुआं कड्ढने गित्तै नेपाल थमां मदद मंगी ऐ। बदेश मंत्री सुषमा स्वराज ने अज्ज ट्विटर उप्पर अपने ट्वीट च गलाया जे करीब 525 तीर्थयात्री सिमिकोट च, 550 तीर्थयात्री हिलसा च ते करीब पंज सौ तीर्थयात्री तिब्बत दे कोल फसे दे न। उने गलाया जे भारत ने नेपाल सरकार थमां उत्थें फसे दे भारतीय बसनीकें गी कड्ढने गित्तै सेना दा हेलीकाप्टर देने दा आग्रह कीता ऐ। सुषमा स्वराज ने अपने ट्वीट च गलाया जे भारत ने तीर्थ यात्रियें ते उंदे परोआरें गित्तै हाटलाइन स्थापित कीती ऐ ते उनेंगी तमिल, तेलुगु, कन्नड़ ते मलयालम भाशा च सूचनां प्रदान कीतियां जाड्न। उल्लेखनीय ऐ जे चीन दे तिब्बत स्वायत्त लाके च स्थित कैलाश मानसरोवर हिन्दुए, बौद्ध ते जैन धर्म दे लोकें गित्तै पवित्र स्थान मन्नेआ जंदा ऐ ते हर साल सैकड़े दी तदाद च तीर्थयात्री उत्थे जंदे न। बदेश मंत्री ने गलाया जे नेपाल स्थित भारतीय दूतावास ने नेपालगंज ते सिमिकोट च प्रतिनिधि तैनात कीते न। ओह तीर्थयात्रियें दे संपर्क च न ते उनेंगी रूट्टी ते रैन बसेरा उपलब्ध करोआ करदे न। सुषमा ने गलाया जे सिमिकोट च बजुर्ग तीर्थयात्रियें दी सेतू दी जांच कीती गेई ऐ ते हर चाल्ली दी चिकित्सा मदद उपलब्ध करोआई जा करदी ऐ।
