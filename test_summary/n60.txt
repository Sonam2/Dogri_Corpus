हैदराबाद मुक्ति संग्राम दिवस उप्पर नायडू, शाह ने दित्ती शुभकामनाएं।
नमीं दिल्ली, 17 सितंबर। पूर्ववर्ती हैदराबाद राज्य थमां निजाम दा शासन समाप्त करियै भारत संघ च ओह्दे विलय दी 70 मीं ब’रे गंड पर उपराष्ट्रपति एम. वेंकैया नायडू ते भाजपा अध्यक्ष अमित शाह ने खेतर दे लोकें गी शुभकामनां दित्तियां न। उपराष्ट्रपति एम. वेंकैया नायडू ने ट्विटर पर लिखेआ ऐ। अज्ज पूर्ववर्ती हैदराबाद राज्य दा मुक्ति दिवस ऐ। तेलंगाना ते महाराष्ट्र- कर्नाटक दे किश हिस्सें दे लोकें लेई यादगार दिन ऐ।
उनें लिखेआ ऐ, अस सब्भनें गी भारत कन्नै हैदराबाद राज्य दे विलय च सरदार पटेल दी महत्वपूर्ण भूमिका गी भुलाना नेईं चाह्दिा। शाह ने ट्वीट कीता ऐ, तेलंगाना, मराठवाड़ा, हैदराबाद ते कर्नाटक दे भ्राऽ- भैह्नें गी इस्सै दिन भारत संघ च शामल होने पर शुभकामनां। हैदराबाद दे निजाम ने अगस्त 1947 च मिली आजादी दे बाद भारत संघ थमां बक्ख रौह्ने दा फैसला कीता हा जेह्दा उत्थै मकामी लोकें स्वामी रामानन्द तीर्थ दे नेतृत्व च बरोध कीता।
हैदराबाद दे प्रमुख कांग्रेस नेता रेह् शिक्षाविद ते सामाजिक कार्यकर्ता रामानन्द तीर्थ ने पूर्ववर्ती राजशाही गी समाप्त करियै भारत संघ च हैदराबाद दे विलय च महत्वपूर्ण भूमिका निभाई ही। इस विलय च तत्कालीन गृहमंत्री सरदार वल्लभ भाई पटेल ने बी महत्वपूर्ण भूमिका निभाई। आंतरिक विद्रोह दे बाद भारत ने पुलस कार्रवाई करदे होई हैदराबाद थमां निजाम दे शासन गी समाप्त करियै 17 सितंबर, 1948 गी ओह्दा विलय भारत च करी लैता।
पूर्ववर्ती हैदराबाद राज्य, ब्रिटिश भारत दी रियासत हा। एह्दे च मजूदा तेलंगाना, मराठवाड़ा, उत्तर कर्नाटक ते विदर्भ दा किश हिस्सा सम्मिलित हे। हैदराबाद गी भारत संघ च मिलाने लेई कीती गेदी पुलिस कार्रवाई गी ऑपरेशन पोलो नांऽ दित्ता गेआ हा। गौरतलब ऐ जे कर्नाटक च अगले ब’रे दे पूर्वार्दध च विधानसभा चुनांऽ होने न। वर्तमान विधानसभा दा कार्यकाल मई 2018 च पूरा होने आह्ला ऐ। राज्य च फिलहाल कांग्रेस नेतृत्व आह्ली सरकार ऐ।
