भाजपा दे मंडल प्रधान ने ग्रां सतराईयां ते सतोवाली च 20 लक्ख दी लागत कन्नै शुरू करोआ विकास कम्म।
सरकारी स्कूलें च बेह्तर सुविधां देने च सरकार बचनबद्ध: चिब।
आरएसपुरा, 12 सितंबर। सुचेतगढ़ विधानसभा खेतर थमां भाजपा दे मंडल प्रधान स्वर्ण सिंह चिब ने अज्ज सरकारी गल्र्ज हाई स्कूल सतराईयां च लगभग 10 लक्ख रुपे दी लागत कन्नै होने आह्ले चारदिवारी ते स्कूल मैदान च टाईल लाने दा कम्म शुरू करोआया। एह्दे अलावा मंडल प्रधान ने ग्रां सतोवाली च कल्सटर मॉडल  विलेज दे तैह्त 10 लक्ख रुपे दे विकास कम्में दी शुरूआत करोआई। ग्रां दे पूर्व सरपंच मान सिंह, पूर्व पंच कुलदीप सिंह, पिंका चिब, अशोक चैधरी, राम मूर्ति ते विजय कुमार सने मती गिनतरी च खेतर दे लोक मौजूद हे।
इस मौके उप्पर विकास कम्में दी शुरूआत करोआने दे बाद मंडल प्रधान स्वर्ण सिंह ने गलाया जे सुचेतगढ़ खेतर थमां विधायक ते सिंचाई मंत्री शाम लाल चैधरी दे प्रयासें दे कारण खेतर च तेजी कन्नै विकास कम्म होआ’रदे न। उनें गलाया जे विकास दी गति औने आह्ले दिनें च बी जारी रक्खी जाग। उनें गलाया जे सरकारी स्कूलें च बेह्तर सुविधां देने लेई हर संभव कदम चुक्कै जा’रदे न। उनें गलाया जे स्कूल परिसर च टाईल लगूग ते सुंदरता च इजाफा होग।
चिब ने गलाया जे सुचेतगढ़ खेतर दी मती हारियें सड़कें गी पक्का करी दित्ता गेआ ऐ ते जेह्ड़ा कम्म रेही गेआ ऐ उंदे पर बी तौले कम्म शुरू होग। चिब ने गलाया जे केन्द्र ते राज्य सरकार आस्सेआ ग्रामीण खेतरें दे विकास लेई मते कदम चुक्कै जा’रदे न। पाकिस्तानी गोलाबारी दे कारण सीमांत लोकें गी नुक्सान नेईं होऐ इस गल्ल गी ध्यान च रक्खदे होई हर इक ग्रां च बंकर बनाए जा’रदे न।
उनें मौजूद लोकें थमां अपील करदे होई गलाया जे ओह् भाजपा गी मजबूत करने लेई कम्म करन ते पार्टी दी नीतियें गी जन- जन तक्कर पजान। इस मौके उप्पर ग्रां दे लोकें सुचेतगढ़ विधायक दा आभार प्रकट कीता ते गलाया मंत्री दे प्रयासें दे कारण ग्रां च मता विकास होआ ऐ।
