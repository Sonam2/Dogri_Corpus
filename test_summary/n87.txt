18 साल बाद पता चलेआ, जांबाजें इस टेक्निक कन्नै जित्तेआ हा कारगिल युद्ध।
नमीं दिल्ली, 26 जुलाई। कारगिल विजय दिवस दे 18 साल पूरे होने उप्पर एयर चीफ मार्शल बीएस धनोवा ने इक प्रमुख समाचार पत्रा कन्नै गल्लबात करदे होई युद्ध दे अनुभव सांझा कीते।
जंग गी चैता करदे होई उनें गलाया जे मैं उस समें 17 स्क्वाड्रन गोल्डन ऐरो दा कमांडिंग ऑफिसर हा ते फाइटर प्लेन डोआंदा हा। कारगिल जंग च पैह्ला मौहा हा जिसलै मिग- 21 ने पहाड़ी इलाकें च रातीं बेल्ले हमलावर मिशन चलाए।
धनोवा ने गलाया जे ऑपरेशन सफेद सागर, करगिल ऑपरेशन 1999 दी गल्ल ऐ। करगिल इलाके च नेशनल हाईवे 1ए दी बर्फीली पहाड़ियें उप्पर पाकिस्तानी सेना ते आतंकियें घुसपैठ करी लैती ही। उनेंगी हटाने लेई एह् ऑपरेशन लॉन्च कीता गेआ हा। नियंत्राण रेखा (एलओसी) च भारतीय सीमा दी चोटियें उप्पर दुश्मन ने बर्फ पिघलने थमां पैह्ले गै कब्जा शुरू करी दित्ता हा। उन्दा इरादा लद्दाख ते कश्मीर घाटी बश्कार संपर्क खत्म करना हा।
एह् उसलै होआ’रदा हा जिसलै भारत ते पाकिस्तान दे प्रधानमंत्री दोनें देशें बश्कार शांति दी पैह्ल दा जश्न मनारदे हे। उसलै मेरी रैंक विंग कमांडर ही ते मैं मिग 21 डोआंदा हा। साढ़ा स्क्वाड्रन जंग जनेह् हालात लेई हर तौर उप्पर तैयार हा। उस्सी 1997 च पश्चिमी एयर कमान दी बेस्ट फाइटर स्क्वाड्रन दा अवार्ड मिलेआ हा। जिसलै सरकार ने एयरफोर्स थमां ऑपरेशन शुरू करने गी गलाया साढ़ा 17 स्क्वाड्रन उनें पैह्ली टीमें च हा जेह्ड़ा कारगिल आई. शुरुआत च अस फोटो दे जरिए टोह लैने दे मिशन उप्पर निकले हे। ओह्दे परैंत बाद असें घुसपैठियें गी खदेड़ने लेई स्ट्राइक मिशन डोआए।
धनोवा ने गलाया 26 मई 1999 दी गल्ल ऐ। मैं ते उसलै फ्लाइट लेफ्टिनेंट रेह् आरएस धालीवाल ने टाइगर हिल ते तोलोलिंग दी पैह्ली बारी टोह लैती ही। मिगी चैता ऐ जे जेह्ड़े फोटो असें खींची ही ओह्दे च दुश्मन इत्थै- उत्थै फैले दा हा ते भारतीय इलाकें दे पहाड़ें च बने बंकरें च सुरक्षित स्थिति च हा। अस दुश्मन दे लॉजिस्टिक्स, गोला- बारूद दे ठिकानें ते कम्युनिकेशन लाइन गी टारगेट करना चांह्दे हे तां जे ओह् भुक्खा मरी जा, जां मजबूरन साढ़े इलाकें थमां कब्जा छोड़ी देन। 
एह् पैह्ला मौका हा जिसलै मिग- 21 ने पहाड़ी इलाकें च नाइट मिशन चलाए हे। अस अपना इक फाइटर पायलट गोआई चुके हे। पर मुश्किल हालात च जित्तियै आए हे। साढ़ा स्क्वाड्रन सब्भनें थमां डेकोरेटेड यूनिट बनी गेआ हा। यूनिट गी इक वीर चक्र (मरणोपरांत), इक जंग सेवा मेडल, दो एयरफोर्स मेडल ते दो मेंशन इनें डिस्पेचेस बी दित्ते गे। मैं बस इयै गलांगा जे एह् मशीन दे पिच्छे मजूद सैनिक दा प्रोफेशनलिज्म ते लीडरशिप ऐ जेह्ड़ा तुसेंगी जित्त दोआंदी ऐ।
