भारत- पाक सीमा उप्पर हालात सामान्य होने दे बाद घरें गी परतोई चुके न ग्रामीण।
जम्मू 30 सितंबर। जम्मू संभाग दे सीमावर्ती इलाकें दी नियंत्राण रेखा उप्पर पाक ते भारतीय सैनिकें दी गोलीबारी रूकने दे कारण उत्थूं दे लोक अपने घरें गी वापस परतोई गे न ते सामान्य जीवन बल्लें- बल्लें ब्हाल होई गेआ ऐ। 15000 थमां बी मते लोक जम्मू, सांबा ते कठुआ ज़िलें थमां अपने घरें गी परतोई गे न। इस्सै चाल्ली राजौरी पुंछ दे बी सीमावर्ती इलाकें दे लोक बी अपने घरें गी परतोआ’रदे न। आरएसपुरा दे इक निवासी दा गलाना ऐ जे जेक्कर अस तैयार फसल दी कटाई नेईं करगे ते ओह् खराब होई जाग।
किसानें दा गलाना ऐ जे इत्थै छड़ी मुंजी दी गै तैयार फसल नेईं ऐ बल्कि सब्जिया बी तैयार न छड़े कट्टने भर दी देर ऐ।
सीमावर्ती खेतरें दे लोकें गी अपने माल मवेशियें दी बी चैंता सता’रदी ऐ जे उन्दे पिच्छे उन्दा ख्याल कु’न रक्खग। खौड़ तैह्सील दे लोकें अपने घरें च पुज्जियै सब्जिया बाजार च भेजना शुरू करी दित्ता ऐ। ग्रां वासियें दा गलाना ऐ जे उनेंगी म्हेशां गोलीबारी ते मोर्टार दा ड़र लग्गेआ रौंह्दा ऐ।
इस्सै चाल्ली कठुआ दे लोक अपनी जान दी परवाह कीते बगैर सीमावर्ती लाह्कें च अपने गै घरें च रवै’रदे न ते बड़ी बहादुरी कन्नै सारी परिस्थितियें दा सामना करै’रदे न। आरएसपुरा दे लोकें दा गलाना ऐ जे जीवन ते मौत उस भगवान दे हत्थ च ऐ ते असेंगी चैंता करने दी कोई लोड़ नेईं ऐ ते साढ़ी रक्षा लेई ते साढ़े बहादुर जोआन चैबीस घैंटे सीमा दा पैह्रा देआ’रदे न तां जे इस चैन दी साह् लेई सकचै।
उल्लेखनीय ऐ जे कल सुचेतगढ़ च कमांडर स्तर दी फलैग मीटिंग होई ही जेह्दे च दौनें देशें बश्कार सीमा पर गोलाबारी बंद करने पर सहमति बनाने दी गल्ल कीती गेई। दौनें पास्सेआ इस गल्ल पर सहमति बनाने पर बल दित्ता गेआ ऐ जे हुन सीमा पर शांति स्थापित कीती जाग।
