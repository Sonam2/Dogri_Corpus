ग्रामीण विकास विभाग आस्सेआ शौचालय बनाने आह्ले लोकें गी कीता सम्मानत।
बीडीओ सांची मिश्रा दी अध्यक्षता च ग्राम सभा दा आयोजन।
आरएसपुरा, 2 अक्तूबर। ग्रामीण विकास विभाग ब्लाक आरएसपुरा आस्सेआ अज्ज ग्राम सभा दा आयोजन करियै लोकें गी केन्द्र ते राज्य सरकार आस्सेआ चलाई जा’रदी बक्ख- बक्ख योजनाएं दे बारे च जानकारी दित्ती गेई।
ब्लाक डिवेलपमेंट आफिसर आरएसपुरा सांची मिश्रा दी अध्यक्षता च आयोजित इस ग्राम सभा दौरान एसडीएम आरएसपुरा नरेश कुमार शर्मा मुक्ख परौह्ने दे रूप च मजूद हे जबकि बक्ख- बक्ख पंचायतें दे पूर्व सरपंचें, पंचें ते आम नागरिकें हिस्सा लैता। सब्भनें थमां पैह्ले मौजूद लोकें आस्सेआ राष्ट्रपिता महात्मा गांधी दे फोटो उप्पर फुल्ल- मालां अर्पित करियै श्रद्धांजलि दित्ती गेई।
उत्थै गै इस दौरान विभाग आस्सेआ शौचालय तैयार करने आह्ले लोकें गी सम्मानित बी कीता गेआ।
इस मौके उप्पर बीडीओ सांची मिश्रा ने आए दे सब्भनें लोकें दा सोआगत कीता ते गलाया जे राष्ट्रपिता महात्मा गांधी दी जयंति पर विभाग आस्सेआ ग्रामसभा दा आयोजन कीता गेआ। उनें गलाया जे इंदिरा आवास योजना दे तैह्त मकान बनाने लेई विभाग आस्सेआ जेह्ड़ी राशि मुहैया करोआई जंदी ऐ हुन विभाग आस्सेआ मकान दा पूरा नक्शा तैयार कीता जाग। उत्थै गै उनें गलाया जे स्वच्छ भारत मिशन करी मते थमां मते लोकें गी जुड़ने दी लोड़ ऐ तां जे साढ़ा देश पूरी चाल्ली कन्नै स्वच्छ होई सकै।
उत्थै गै मुक्ख परौह्ने दे रूप च मौजूद एसडीएम आरएसपुरा नरेश कुमार शर्मा ने बी अपने विचार प्रकट कीते ते गलाया जे केन्द्र ते राज्य सरकार आस्सेआ चलाए जा’रदे मिशन तां गै कामयाब होई सकदे न जिसलै आम जनता इन्दे कन्नै जुड़ग। उनें लोकें थमां अपील करदे होई गलाया जे सरकार आस्सेआ चलाई जा’रदी बक्ख- बक्ख योजनाएं दा लाह् चुक्कन। इस मौके पर पूर्व सरपंच जगजीत सिंह जग्गा, पूर्व सरपंच बचन लाल चैधरी, सरताज सिंह लाड़ा सने केईयें लोकें बी अपने विचार प्रकट कीते। 
