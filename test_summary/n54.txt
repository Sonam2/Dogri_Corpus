इंडियन मोटरसाईकल दे बाईक राईडरें, कुल्लियां स्थित सरकारी मिडिल स्कूल दे बच्चें च वितरित कीती पाठ्य सामग्री।
बेटी पढ़ाओं विषे उप्पर देशभर च यात्रा कड्ढियै लोकें गी कीता जा’रदा जागरूक।
आरएसपुरा, 20 सितंबर। इंडियन मोटरसाईकल आस्सेआ कन्याकुमारी थमां लेईयै कश्मीर तक्कर शुरू कीती गेई बाईक रैली अज्ज सुचेतगढ़ पुज्जी ते ओह्दे बाद बाईक राईडरें आस्सेआ ग्रां कुल्लियां स्थित सरकारी मीडिल स्कूल दे बच्चें च स्कूल बैग ते पाठ्य सामग्री वितरित कीती। उल्लेखनीय ऐ जे बेटी पढ़ओ विषे दे प्रति लोकें गी जागरूक करने दे मकसद करी एह् बाईक रैली 8 सितंबर गी कन्याकुमारी थमां शुरू होई ही ते देश दे बक्ख- बक्ख राज्यें थमां हुन्दे होई अज्ज जम्मू दे आरएसपुरा खेतर च पुज्जी। इस मौक उप्पर बाईकर राईडर अनुराग श्रीवास्तवा, नीलदरा साहा ते बेरनार्ड लाज़र ने गलाया जे कौंपनी दे एम.डी पंकज दूबे आस्सेआ इस बाईक रैली गी देश भर च भेजेआ ऐ जेह्दा मकसद ऐ जे देश दे हर इक होने च जाईयै लोकें गी इस गल्ल दे प्रति जागरूक कीता जाई सकै जे बेटियें लेई शिक्षा मती जरूरी ऐ।
उनें गलाया जे ओह् देश दे बक्ख- बक्ख राज्यें थमां हुन्दे होई अज्ज जम्मू कश्मीर च पुज्जे न। पैह्ले उन्दा दल सुचेतगढ़ आक्ट्रराय पोस्ट उप्पर पुज्जेआ ते ओह्दे बाद ग्रां कुल्लियां स्थित सरकारी मीडिल स्कूल दे बच्चें च पाठ्य सामग्री वितरित कीती गेई ऐ। उनें गलाया जे इस चाल्ली दे अभियानें करी मते थमां मते लोकें गी जुड़ने दी लोड़ ऐ।
उत्थै गै उनें इंडिया मोटर दी बाईक दे बारे च बी जानकारी दित्ती ते गलाया जे देश दे केईयें राज्यें च इंडिया मोटरसाईकल दा शोरूम ऐ ते एह्दी कीमत लगभग 11.99 लक्ख थमां शुरू हुन्दी ऐ। उत्थै गै जेडईओ मीरां साहिब हकीकत अरा ने बी अपने विचार प्रकट करदे होई इंडिया मोटरसाईकल कौंपनी दी प्रशंसा कीती ते गलाया जे ओह् लोकें गी जागरूक करने लेई जेह्ड़ी रैली कड्ढै’रदे न ओह्दे करी लोकें च जागरूकता पैदा होग। उनें गलाया जे हर माता- पिता दा कर्तव्य बनदा ऐ जे ओह् अपने बच्चें गी तालीम जरूर देन। उत्थै गै ग्रां दे अन्य लोकें बी इस मौके उप्पर अपने- अपने विचार प्रकट कीते। 
