 अनंतनाग च सीआरपीएफ उप्पर आतंकी हमला, दौं जोआन शहीद, दौं होर जखमी। श्रीनगर, 13 जुलाई। दक्खनी कश्मीर दे अनंतनाग च अज्ज आतंकवादी हमले च द सीआरपीएफ जोआन शहीद होई गे ते इक होर जखमी होई गेआ। हमले च इक मकामी बसनीक बी जखमी होआ ऐ। फिलहाल, आतंकवादिये गी फगडने गित्तै सुरक्षाबलें पूरे लाह्के दी घेराबंदी करी दित्ती दी ऐ। जानकारी दे अनुसार, अज्ज बडलै अनंतनाग दे अच्छाबल चौके उप्पर मजूद सीआरपीएफ दे जोआने उप्पर चानचक्क आतंकवादिये हमला करदे होई अपने स्वचालित थेआरें कन्नै गोलीबारी शुरू करी दित्ती। इस च त्रौ सीआरपीएफ दे जोआन ते इक उत्थुआं जा करदा मकामी बसनीक गुलाम रसूल गोली लगने कन्ने जखमी होई गे। दूए जोआने फौरन अपना मोर्चा संभालेआ ते जवाबी कारवाई शुरू करी दित्ती ब उसले तक्कर गोलियें दी अवाज थमां उत्थे अफरा तफरी फैली गेई ही ते लोक सुरक्षित थाहरें आली बक्खी नस्सा करदे हे। जोआने मकामी बसनीकें गी बचाने गित्तै संयम बरतेआ ब इस्सै बिच्च आतंकी उत्थुआं नस्सी निकले। आतंकी हमले दी सूचना होंदे गै आले दोआले दे कैम्पें थमां सुरक्षाबल बी मौके उप्पर पुज्जी गे। उने जखमिएं गी नेड़मे अस्पताल पजाने दा बंदोबस्त करदे होई लाह्के दी घेराबंदी करी लैती। इस्सै बिच्च अस्पताल च जखमी दौं सीआरपीएफ कर्मी एएसआई एमएल मीणा ते उसदे इक साथी ने दम त्राोड़ी दित्ता। जखमी सीआरपीएफ कर्मिये ते इक बसनीकै दी हालत बी बैंताजनक बनी दी ऐ।