 शांति दी बयार बश्कार बर्फबारी कन्नै कश्मीर फ्ही बनेआ सुर्ग। श्रीनगर, 7 जनवरी। गुलमर्ग ते पहलगाम थमां परतोईयै चौने पास्सै बर्फ दी चिट्टी चादर। कुतै बर्फ कन्नै अठखेलियां करदे मेहंदी लग्गे हत्थ ते कुतै स्लेज उप्पर बैठ दूए दी जाकत गी आजमाने दी कोशिश। बच्चें लेई बफर दा मानव बनाना ते जियां सैंकड़ां दा कम्म होई गेआ होऐ। बर्फ दा पुतला बनांदे-बनांदे रुई दे फाहें दे समान लग्गने आहले बर्फ दे गोले इक दूए पर सुट्टियै फ्ही प्यार जताने दी प्रक्रिया च डूबे नमें वहोए दे जोड़े। भयानक ठंड, फ्ही बी सङभने दे मुंह थमां बस इयै निकलदा ऐ 'जिमीं पर जेक्कर कुतै जन्नत ऐ ते इयै ऐ, इयै ऐ। कश्मीर च बर्फबारी कोई पैहली बार नेई होई ऐ। बर्फीले सूनामी दे दौर की बी एह गुजरी चुकी ऐ। मगर शांति दी बयार बश्कार होने आहली बर्फबारी ने इक बारी फ्ही कश्मीर दी धरती गी सुर्ग बनाई दित्ता ऐ। दो साल पैले ते एह धरती दा नर्क बनी गेआ हा इस्सै बर्फबारी दे कारण उयां आतंकवाद दे कारण अज्ज बी ए उने लोकें लेई नर्क गै ऐ जिंदे सगे- सरबंधी आए दिन आतंकवादियें दी गोलिये दा शिकार हुन्दे रौंदे न। इस बारी सौके ने रिकार्ड तोड़ी दित्ते ते आतंकवाद दे केई बरें बाद कश्मीर च आई बहार च औने आले पर्यटके बी रिकार्ड कायम करी दित्ता। बरां 2004 च त्रौ लक्ख गै पर्यटक आए हे ते फ्ही तत्कालीन सरकारें दी शांति आनने दी कोशिशें दा नतीजा हा जे पिछले साल ए गिनतरी बधियै 15 लक्ख पुज्जी गेई। औने आलें दा सिलसिला थमोआ नेई। अनवरत रूप कन्नै जारी औने आले लेई अज्ज बी सैर सपाटे दा प्रथम गंतव्य कश्मीर गै ऐ। खीर होऐ बी की नेईं, एह ते वाकई धरती दा सुर्ग ऐ, मुंबई दा भौंसले गलांदे हे। ओहदी नमां—नमां ब्याह होआ हा इक म्हीना पैहले बर्फ दिक्खने दी चाहत ही ते ओह् पूरी होई गेई। एह गल्ल बक्ख ऐ जे बर्फ ने ओहदे बजट गी बी बिगाड़ी दित्ता ऐ कीजे बर्फ दे कारण रस्ता बंद होने दे कारण उस्सी हुन किश दिन होर रूकना पेआ ते नेही हालत च घरवालें थमां एटीएम च उयां डलवाने लेई निवेदन करने दे अतिरिक्त ओहदे कोल कोई चारा नेईं ऐ। नेही परिस्थिति दे बावजूद उने सङभनें लेई कश्मीर फ्ही बी धरती दा सुर्ग ऐ। चिट्टी चादर च लिपटे दा गुलमर्ग ते पहलगाम, उनेंगी कुसै फिल्मी सुखने दे पूरा होने थमां घट्ट नेईं लगदा। गुलमर्ग च 2 थमां 3 फुट बर्फ ने ते केई थाहर पहाड़ बनाए हे ते पहलगाम च इन्नी गै बर्फ डिग्गी ते अजें एह सिलसिला नेईं थमोआ'रदा हा। छड़े गुलमर्ग जा पहलगाम गै कश्मीर गी धरती दा सर्ग नेई बनांदे हे बल्कि डल झील च तैरदे शिकारें पर डिग्गी बर्फ ते करीब 95 प्रतिशत जम चकी डल झील बी औने आहलें लेई कसै सखने थमां घट्ट नेईं ही। उड़ी- मुजफ्फराबाद रस्ते पर इक कंडे थमां सड़क दे दूए छोर तक्कर दिक्खने आली मीलों बर्फ दी सड़क ते ओहदे दौने पास्सै चिनार दे बूटे दियां रींचें थमां झांकदी धुंध जेहड़ी नजारा पैदा करदी ही उस्सी अपने कैमरे च कैद करी लैनेगी बेताब भीड़ लेई गुलमर्ग च गंडोला बी घट्ट आकर्षण पैदा नेईं करदा हा। गंडोले दी सोआरी दौरान हेठ सिवाए बर्फ दे दरिया दे जिसले किश नजरी नेईं औंदा ते केईये
दे मुंह थमां यकायक चीख बी निकली पौंदी ही। एह चीख सर्द वादिये च गुंजियें फ्ही वापस परतोई औंदी हिया। इसचीख दा सुखद अहसास इयै हा जे एह चीख डर जा आतंकी माहौल दे मारे नेईं बल्कि खुशी दे मारे दी ही।