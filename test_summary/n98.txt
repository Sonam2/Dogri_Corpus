एमएलसी खालसा ने मक्खनपुर गुजरा च बिजली ट्रांसफार्मरें दा कीता उद्घाटन।
लोकें दियें समस्याएं गी बी सुनेआ।
आरएसपुरा, 2 मई। भाजपा दे एमएलसी स. चरनजीत सिंह खालसा ने अज्ज ग्रां मक्खनपुर गुजरां सिंबल कैंप खेतर दा दौरा करियै लोकें दियें समस्याएं गी सुनेआ ते उनेंगी तौले हल करोआने दा आश्वासन बी दित्ता।
अपने इस दौरे दौरान एमएलसी ने अपने फंड थमां लाए गेदे दो 260 के.वी बिजली ट्रांसफार्मर दा उद्घाटन कीता। इस मौके उप्पर खेतर दे पूर्व सरपंच राजेन्द्र सिंह नत्थु, पूर्व सरपंच राजा सिंह, पूर्व पंच हरि चंद सने मती गिनतरी च खेतर दे लोक मौजूद हे। इस मौके उप्पर एमएलसी खालसा ने लोकें गी भरोदा दोआया ले औने आह्ले दिनें च बी खेतर दी तरक्की ते विकास लेई कदम चुक्कै जांङन।
उनें गलाया जे लोकें दी पुरानी मंग ही जिस्सी अज्ज पूरा करी दित्ता गेआ ऐ ते हुन खेतर च बिजली समस्या करी लोकें गी निजात मिली गेई ऐ। उनें गलाया जे प्रधानमंत्री नरेन्द्र मोदी दे नारे सबका साथ सबका विकास गी लेईयै केन्द्र ते राज्य सरकार चला’रदी ऐ ते उनें खेतरें आस्सेआ मता ध्यान दित्ता जा’रदा ऐ जेह्ड़ी पिछली सरकारें दी अनदिक्खी दा शिकार रेह् न। उनें गलाया जे ग्रां च औने आह्ले दिनें च बी विकास कम्में गी जारी रक्खेआ जाग। उनें मौजूद लोकें थमां अपील करदे होई गलाया जे भाजपा गी मजबूत करने लेई कम्म करें ते पार्टी दी नीतियें गी जन- जन तक्कर पजान।
उत्थै गै पूर्व सरपंच राजेन्द्र सिंह नत्थु ने बी अपने विचार प्रकट करदे होई एमएलसी खालसा दा आभार प्रकट कीता ते गलाया जे बिजली ट्रांसफार्मर लग्गने करी उन्दी पंचायत दे लोकें दी इक मती बड्डी समस्या दूर होई ऐ। 
उनें गलाया जे एमएलसी खालसा लगातार लोकें दी बेह्तरी लेई कम्म करै’रदे न। इस मौके उप्पर स. राजा सिंह सने केईयें लोकें बी अपने विचार प्रकट कीते।