खुशखबरी: आधार गी पैन कन्नै लिंक करने दी मियाद 4 म्हीने बधाई गेई।
जम्मू, 1 सितंबर। आधार ते पैन गी लिंक कराने दी अज्ज आखिरी तारीख ऐ एह् सोचियै परेशान होआ’रदे हे ते तुन्दे लेई खुशखबरी ऐ। सरकार ने आधार गी पैन कन्नै लिंक करने दी मियाद 4 म्हीने लेई बधाई दित्ती ऐ। यानी हुन तुस 31 दिसंबर तक्कर अपने आधार ते पैन गी लिंक कराई सकदे न। असें कल गै तुसेंगी इस गल्ल दी सूचना दित्ती ही जे वित्त मंत्रालय अज्ज पैन गी आधार कन्नै जोड़ने दी समयसीमा बधाने आह्ला ऐ। एह् समयसीमा अज्ज खत्म होआ’रदी ही।
इनकम टैक्स विभाग ने 31 जुलाई गी गलाया हा जे जिसलै तक्कर एह् निष्कर्ष नेईं निकलदा जे आधार संवैधानिक रूप कन्नै वैध नेईं ऐ। टैक्सपेयर्स गी 31 अगस्त, 2017 तक्कर अपने पैन गी आधार कन्नै जोड़ना होग। उत्थै गै 28 अगस्त गी युआईएसडीआई आस्सेआ गलाया गेआ हा जे आधार ते पैन गी लिंक कराने दी आखिरी तरीख बदली नेईं जाग।
यू.आई.डी.ए.आई (यूनीक आइडेंटिफिकेशन अथॉरिटी ऑफ इंडिया) ने गलाया हा जे टैक्सपेयर्स लेई अपने पैन गी आधार कन्नै जोड़ने दी तय समय सीमा कायम रौह्ग। 26 अगस्त गी सुप्रीम कोर्ट ने निजता दे अधिकार पर जेह्ड़ा फैसला दित्ता ऐ ओह्दे कन्नै आधार ते पैन दे लिंक करने दी लोड़ पर कोई असर नेईं औग।
हालांकि कुछ समें पैह्ले गै वित्त मंत्री अरुण जेटली ने संसद च आश्वस्त कीता हा जे आधार ते पैन गी लिंक करने लेई कोई आखरी तरीक नेईं रक्खी गेदी ऐ। पर खुद यू.आई.ए.डी.आई ने आधार ते पैन गी लिंक कराने दी आखिरी तरीक 31 अगस्त गी दस्सी जाने दे बाद केई लोक चैंता च आई गे हे।
तुसेंगी दस्सी देचै जे लोकें लेई अपने बैंक गी आधार कन्नै जोड़ने दी समयसीमा बी 31 दिसंबर तक्कर ऐ। हालांकि टैक्सपेयर्स गी अपने सालाना आयकर रिटर्न गी 5 अगस्त तक्कर आधार गी पैन लिंक कराए बगैर जमा कराने दी मंजूरी दित्ती ही। उनें रिटर्न च छड़ा आधार नंबर दस्सना हा जां आधार लेई आवेदन करने दे बारे च प्राप्ति रसीद दा ब्यौरा देना हा।
