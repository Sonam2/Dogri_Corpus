 भाजपा अल्प विस्तारकें पार्टी हाईकमान दे सामनै रक्खेआ लेखा- जोखा।
ज़िला प्रधान बृजेशवर सिंह राना दी अध्यक्षता च होआ बैठक दा आयोजन।
आरएसपुरा, 6 जुलाई। भारतीय जनता पार्टी आस्सेआ जनता तक्कर सरकार दी योजनाएं गी पजाने लेई हर इक शक्ति केंद्रें च पुज्जै भाजपा दे अल्प विस्तारकें कन्नै लेखा- जोखा जानने दे मकसद करी आरएसपुरा थमां भाजपा दे ज़िला प्रधान बृजेशवर सिंह राना दी अध्यक्षता च अज्ज इक बैठक दा आयोजन होआ। इस मौके पर पार्टी दे राज्य महासचिव नरेन्द्र सिंह मुक्ख तौर पर मौजूद हे जबकि पार्टी नेता नरेश कुमार, पूर्व ज़िला प्रधान सतपाल पप्पी, राजीव गुप्ता, रोमेश शर्मा सने ज़िला दे पं×ा मंडलें दे मंडल प्रधान मजूद हे। 
बैठक दौरान ज़िला सांबा थमां आए दे विस्तारकें ज़िला दे लोकें दी राय पार्टी नेताएं दे सामनै रक्खेआ। इस दौरान अल्प विस्तारकें गलाया जे केन्द्र सरकार आस्सेआ चलाई जा’रदी बक्ख- बक्ख योजनाएं दा आम जनता तक्कर लाह् मिलै’रदा ऐ ब अजें बी किश नेह् लोक न जिनेंगी विभाग दे रवैये दे कारण लोकें गी लाह् नेईं मिलै’रदा ऐ। उनें गलाया जे सीमावर्ती ग्रांएं च बनाए गेदे पक्के बंकरें दा लोकें सोआगत कीता ऐ ते गलाया ऐ जे इन्दे बनने करी उनेंगी पाकिस्तानी गोलाबारी दा डर नेईं रेहा ऐ। उत्थै गै इस मौके पर मंडल प्रधानें, अल्प विस्तारक प्रभारियें सने अन्य लोकें बी अपने - अपने सुझाऽ दित्ते। 
उत्थै गै पार्टी दे ज़िला प्रधान बृजेशवर सिंह राना ने गलाया जे ज़िला सांबा दे पार्टी अल्प विस्तारकें ज़िला दे पं×ों मंडलें शक्ति केन्द्रें दा दौरा कीता ते घर- घर जाईयै लोकें गी सरकार दी योजनाएं बारे जानकारी दित्ती।
उनें गलाया जे विस्तारकें दे माध्यम कन्नै पार्टी इस गल्ल तक्कर पुज्जने दी कोशिश करै’रदी ऐ जे सरकार दी योजनाएं दा किन्ने लोकें गी लाह् मिलै’रदा ऐ ते किन्ने लोक इन्दे थमां वंचित न ते नेहा केह् कारण ऐ जे लोक योजनाएं थमां वंचित रेह् न। इनें सब्भनें गल्लें गी ध्यान च रक्खियै पार्टी अग्गे दी रणनीति तैयार करग। उत्थै गै इस मौके पर पार्टी दे राज्य महासचिव नरेन्द्र सिंह ने बी अपने विचार प्रकट कीते, ते गलाया जे केन्द्र सरकार दी योजनाएं गी लोकें तक्कर पुज्जदे दे मकसद पार्टी अल्प विस्तारक घर- घर जाईयै लोकें गी जागरूक करै’रदे न। उनें गलाया जे पार्टी दा इक- इक कार्यकर्ता आम जनता तक्कर पुज्जै’रदा ऐ। इस दौरान पार्टी नेताएं आस्सेआ पार्टी दे वरिष्ठ सुर्गवासी नेता श्यामा प्रसाद मुखर्जी दा उन्दी जयंति पर श्रद्धांजलि दित्ती गेई।
इस मौके उप्पर पार्टी दे मंडल प्रधान नत्था राम, नारायण दत्त, दविन्द्र शर्मा राजू, अशोक चैधरी, पम्मा शर्मा, रोमेश शर्मा, स. ओमकार सिंह, गुरदीप सिंह सैनी, मोनिका शर्मा, शिल्पी वर्मा सने केई लोक बी मजूद हे। 
