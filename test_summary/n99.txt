एक्स सैंट्रल पैरामिलिट्री फोर्स वैलफेयर एसोसिएशन ने नमें ज़िला प्रधानें गी सौंपियां जिम्मेदारियां।
सत्या देवी बनी ज़िला रियासी दी प्रधान।
जम्मू, 26 अप्रैल। एक्स सैंट्रल पैरामिलिट्री फोर्स वैलफेयर एसोसिएशन आस्सेआ अज्ज इक बैठक दा आयोजन जम्मू दे प्रैस क्लब च होआ जेह्दी अध्यक्षता एसोसिएशन दे राज्य महासचिव दर्शन कुमार ने कीती जबकि इस मौके उप्पर प्रधान शशि शर्मा, उप प्रधान दलीप सिंह, मोहिन्द्र सिंह, सने केई लोक बी मजूद हे। बैठक दौरान स. गुरबचन सिंह गी ज़िला सांबा दा प्रधान नियुक्त कीता गेआ जबकि सत्या देवी गी ज़िला रियासी ते प्रीति चैधरी गी विजयपुर थमां ब्लाक प्रधान दी जिम्मेदारी सौंपी गेई। 
इस मौके उप्पर अपने विचार प्रकट करदे होई एसोसिएशन दे महासचिव दर्शन कुमार ने गलाया जे एसोसिएशन ने सर्वसम्मति कन्नै ज़िला प्रधानें गी जिम्मेदारी सौंपी गेई ऐ ते ओह् ज़िला स्तर उप्पर एसोसिएशन गी मजबूत करने लेई कम्म करङन। 
उनें इस मौके उप्पर पिछले दिनें नक्सली हमले च शहीद होए सीआरपीएफ दे जोआनें गी श्रद्धांजलि दित्ती ते गलाया जे मते गै दुख दी गल्ल ऐ जे अजें तक्कर सरकार आस्सेआ शहीद जोआनें दी बेह्तरी लेई कोई बी कदम नेईं चुक्केआ ऐ। उनें मंग करदे होई गलाया जे पैरामिलिट्री फोर्स दे सदस्यें गी आतंकवाद ते देश बरोधी तथ्वें कन्नै निबड़ने लेई पूरी छूट दित्ती जानी चाह्दिी। 
उनें गलाया जे उन्दी एसोसिएशन पिछले लम्में समें थमां अपनियें मंगें गी सरकार दे सामनै रक्खदी आवै’रदी ऐ ब एह्दे बावजूद अजें तक्कर सरकार आस्सेआ उन्दियें मंगें गी पूरा नेईं कीता गेआ ऐ। जेह्दे चलदे उनें 15 मई गी नमीं दिल्ली च इक बारी फ्ही थमां आंदोलन छेड़ने दा मन बनाया ऐ।
उत्थै गै ज़िला प्रधान बनने उप्पर सब्भै सदस्यें गलाया जे उन्दे उप्पर जेह्ड़ी जिम्मेदारी सौंपी गेई ऐ ओह् उस उप्पर खरा उतरने लेई हर संभव प्रयास करङन। इस मौके उप्पर जनक राज, गुरबचन सिंह, मोहिन्द्र सिंह, नूर हुसैन सने केई लोक बी मजूद हे।
