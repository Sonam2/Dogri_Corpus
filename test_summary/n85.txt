सेना ने गलाया आतंकवाद दे खलाफ जारी रौह्ग ऑपरेशन ऑल आउट।
जम्मू, 1 अगस्त। जम्मू- कश्मीर पुलिस ने गलया ऐ जे आतंकी अबु दुजाना दे मारे जाने करी लश्कर दी लीडरशिप गी धक्का लग्गेआ। पुलस ते सेना ने इक साझा प्रेस कॉन्फ्रेंस च गलाया जे आतंकि दुजाना इक घर च जाईयै छिपी गेआ हा ते मकान च रौह्ने आह्लें गी कैद करी लैता हा।
सुरक्षाबलें एह् बी गलाया ऐ जे एह् ऑपरेशन बडलै 8 बजे थमां 10 बजे तक्कर चलेआ ते एह्दे च दो आतंकियें दी मौत गेई। एनकाउंटर अबु दुजाना कन्नै गै आतंकी आरिफ बी मारेआ गेआ। पुलस ने दौनें आतंकियें दे शव ब’रामद करी लैता ऐ।
इक अधिकारी ने गलाया जे आतंकवाद रोधी अभियान दे जारी होने दौरान 100 थमां मते प्रदर्शनकारियें सुरक्षाबलें उप्पर पत्थर बरसाए। उनें गलाया जे पथराव करने आह्ले प्रदर्शनकारियें गी तितर- बितर करने लेई सुरक्षाबलें उनें उप्पर आंसू गैस दे गोले छोड़े, पैलेट दागे ते केई राउंड गोलियां चलाईयां।
आईजी जम्मू- कश्मीर मुनीर खान ने गलाया जे साढ़ी चेतावनी ते रिक्वेस्ट दे बावजूद लोक एनकाउंटर च बाधा उत्पन्न करने दी कोशिश करदे रेह जिस कारण किश लोक घाऽल जा मारे गे। खान ने गलाया जे पथराव होऐ जा नेई होऐ बाधा आवै जा नेई आवै, साढ़े ऑपरेशंस चलदे रौह्ङन। 
जीओसी 15 कॉरप्स जे संधू ने गलाया जे अबु दुजाना इक कैटेगरी दा लश्कर आतंकी हा। संधू ने गलाया जे दुजाना मते हमलें च शरीक नेईं हा। ओह् इत्थै छड़े अय्याशियां करै’रदा हा। इस मुठभेड़ दे बाद जम्मू- कश्मीर च अज्ज लेई स्कूल ते कसॅलेज बंद दित्ते गे न कन्नै गै मोबाइल ते इंटरनेट सर्विस बी ब्लॉक करी दित्ती गेई ऐ।
सुरक्षाबलें गी सोमवार रातीं अबु दुजाना ते ओह्दे मकामी सैह्योगी आरिफ लिलहारी दे पुलवामा स्थित हकरीपुरा इलाकें च छिपे होने दी जानकारी मिली ही। एह्दे बाद उनें इलाकें गी घेर लैता ते इलाके दी तलाशी लेनी शुरू करी दित्ती। छिपे दे आतंकियें ते सुरक्षाबलें बश्कार अज्ज बडलै मुठभेड़ होई गेई।
भारतीय सेना ने कश्मीर थमां आतंकियें दा सफाया करने लेई ऑपरेशन ऑल आउट अभियान चलाया ऐ। एह्दे तैह्त आतंकियें दी इक लिस्ट तैयार कीती गेई ऐ। जेह्दे आधार उप्पर बक्ख- बक्ख इलाकें च आतंकियें दे खलाफ सर्च ऑपरेशन उनेंगी ढ़ेर कीता जा’रदा ऐ। अजें तक्कर इस ऑपरेशन दे तैह्त करीब 100 आतंकियें गी घाटी च ढे़र कीता जाई चुकेआ ऐ। दो दिन पैह्ले पुलवामा दे तहाब इलाकें च सुरक्षाबलें दे ऑपरेशन च हिज्बुल दे दो आतंकी ढे़र होई गे हे।
