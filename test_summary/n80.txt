त्रौ दिवसीय पट मेला शुरू।
भद्रवाह, 26 अगस्त। भद्रवाह दा प्राचीन ते ऐतिहासिक त्रौ दिवसीय मेला पट अज्ज पूजा अर्चना दे बाद आरम्म होई गेआ। एह् मेला हिन्दू मुस्लिम भाईचारे दा प्रतीक ऐ। इस मेले गी दिक्खने लेई दूर- दूर थमां लोक औंदे न। 
भद्रवाह च सवशासित राज्य होआ करदा हा। इत्थूं दे प्राचीन डूधी नगर, उधा नगर ते भदावत नगर अज्ज दे भद्रवाह नगर थमां दक्खण पूर्व दिशा च कोई त्रौ किलोमीटर दी दूरी पर स्थित हे। इस राज्य दी राजधानी गढ़ सरतिगल ज्हारां ब’रे तक्कर रेही। भद्रवाह दे इतिहास च एह् स्वर्ण युग हा। एह् मेला नाग पंचमी दे दिन कुलदेवता दे सम्मान च आयोजित हुन्दा ऐ।
एह् ओह् समां हा जिसलै भारत च सम्राट अकबर दा राज हा। अकबर ने देश भर दे राजाओ गी राजधानी दिल्ली बुलाया। भद्रवाह दे राजा नागपाल बी दिल्ली पुज्जे सब्भनें राजाएं सिर झुकाईयै सलाम कीता। जिसलै राजा नागपाल दी बारी आई तां ओह् बगैर सिर झुकाए अपने थाह्र उप्पर बैठी गे। एह् राजा गी ठीक नेईं लग्गेआ ते ना गै किश राजा नागपाल गी गलाया। दूए दिन अकबर ने बैठक नेह् थाह्र पर रक्खी जित्थै प्रवेश करने लेई घट्ट ऊंचाई आह्ले निक्के दरोआजें थमां झुकियै जाना पौंदा हा।
जिसलै राजा नागपाल दरोआजे पर पुज्जेआ तां उनेंगी झुकने दे बजाए पैह्ले अपने पैर अंदर कीते बाद च अपना सिर बगैर झुकाए अंदर कीता। जेह्दे पर अकबर क्रोधित होआ ते एह्दा कारण पुच्छेआ तां नागपाल ने गलाया जे मैं अपने कुल देवता वासुकि नाग दे सिवाए कुसै अन्य व्यक्ति दे सामने सिर नेईं झुकांदा। जेह्दे पर अकबर ने गलाया जे तुम्हारे कुल देवते च नेही केह्ड़ी जनेही शक्ति ऐ। तां गै नागपाल दी पगड़ी चा पं×ा भुजाएं आह्ला सप्प कड्ढेआ जिस्सी अकबर दिक्खियै डरी गेआ ते इस्सी वापस पगड़ी च रक्खने लेई गलाया। जेह्दे पर अकबर ने वासुकि नाग मंदर लेई बजाए जाने आह्ले बजाए ते कीमती रैशमी टल्ले भेंट च दित्ते। उसलै थमां इनें उपहारें दी प्रदर्शनी इस मेले च लाई जंदी ऐ। इस मेले च हिस्सा लैने आह्ले लोकें च इक राजगुरू परोआर दा सदस्य इक चेला जेह्ड़ा पट नचांदा ऐ ते दस लोक जेह्ड़े कि समाज दे प्रतिष्ठित व्यक्ति हुन्दे न। जिनेंगी दर्शनाग गलांदे न शामल हुन्दे न।
