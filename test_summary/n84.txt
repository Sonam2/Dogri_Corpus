मैं कनून दा उल्लंघन नेईं कीता, सच सामने औग: शिवकुमार।
बेंगलुरू, 5 अगस्त। कर्नाटक दे मंत्री डीके शिवकुमार ने कथित कर चोरी दे मामले दे सरबंध च लगातार त्राऊं दिनें तक्कर आयकर अधिकारियें आस्सेआ कीती गेदी पुच्छ- गिच्छ दे बाद अज्ज गलाया जे उनें कनून दा उल्लंघन नेईं कीता ते खीर च सच्चाई सामने आई जाग। आयकर विभाग ने बुधवार गी शिवकुमार दी बक्ख- बक्ख संपत्तियें पर छापे मारने शुरू कीते हे जेह्दे करी राजनीतिक तूफान पैदा होई गेआ हा। राज्यसभा चुनांऽ दे मद्देनजर भाजपा आस्सेआ कांग्रेस विधायकें गी अपने पाले च लाने दी कथित कोशिशें दे बाद गुजरात दे 44 कांग्रेस विधायकें गी बेंगलुरू दे इक रिजार्ट च रक्खेआ गेआ ऐ ते उन्दी मेजबानी शिवकुमार गै करै’रदे हे।
कांग्रेस प्रमुख सोनिया गांधी दे राजनीतिक सचिव अहमद पटेल गुजरात थमां राज्यसभा दी सीट लेई होन जा’रदे चुनांऽ च कड़े मुकाबले दा सामना करै’रदे हे। इत्थै इक पेश इलाकें च अपने घर थमां बाह्र निकलने दे बाद शिवकुमार ने संवाददाताएं कन्नै गलाया, मैं नेहा माह्नू नेईं आं जेह्ड़ा कनून ते संविधान दा उल्लंघन करदा ऐ। सच सामने आई जाग।” ऊर्जा मंत्री ने उन्दे कन्नै जुड़ी बक्ख- बक्ख संपत्तियें पर तलाशी दे बारे च कोई जानकारी नेईं दित्ती। उनें गलाया, पूरा पंचनामा ते दस्तावेज मिलने दे बाद गै मैं तुन्दे कन्नै गल्ल करगा।’
आयकर अधिकारियें कथित कर चोरी दे मामले दे सरबंध च देशभर च 66 थाह्रें पर तलाशी लैती ते इस दौरान उनें अजें तक्कर 15 करोड़ रपे दी नकदी ते आभूषण ब’रामद कीते न। वोक्कालिंगा समुदाय थमां औने आह्ले शिवकुमार दा बेंगलुरू दे ग्रामीण ते गोआंडी रामनगर ज़िलें च मता प्रभाव ऐ। उनें गलाया ‘मैं अपनी पार्टी गी शर्मिंदा नेईं करना चांह्ना ते करगा बी नेईं। ओह् 2018 दे विधानसभा चुनांऽ दे मद्देनजर कांग्रेस दी प्रचार समिति दे प्रमुख बी न। पार्टी आलाकमान कन्नै नजदीकी रक्खने आह्ले 55 वर्षीय विधायक गी पार्टी लेई संकट मोचन बी मनेआ जंदा ऐ। ओह् छेह् बारी विधायक रही चुके न।
 शिवकुमार ने उन्दा समर्थन करने लेई पार्टी ते ओह्दे नेतृत्व दा आभार जतांदे होई गलाया, मुसीबत दे समें देश भर च मेरे सब्भनें नेताएं मेरे कन्नै खड़े रेह्। छापें दे बारे च मीडिया कर्मियें दे लगातार सवालें दे बावजूद शिवकुमार ने गलाया जे ओह् बाद च इस उप्पर विस्तार कन्नै गल्ल करगे। उनें गलाया, ‘‘मैं तुन्दे बाद च गल्ल करगा। मैं पैह्ले मंदर जा’रनां फ्ही मैं रिजार्ट जा’रनां जित्थै विधायक रवै’रदे न। चीजें उप्पर चर्चा कीती गेई बक्ख- बक्ख स्तरें पर विचार कीता गेआ। मैं अजें किश नेईं दस्सना चांह्ना।
एह् पुच्छे जाने पर केह् आयकर विभाग दी छापेमारी पूरी होई गेई इस पर शिवकुमार ने गलाया, तुसें अधिकारियें गी बाह्र जंदे होई दिक्खेआ। अन्य थाह्रें पर छापें दे बारे च पुच्छे जाने पर उनें गलाया, ‘‘मिगी नेईं पता।” उनें गलाया, मिगी बस तुन्दे जरिए गै पता चलेआ जे 70 जां 80 थाह्रें पर छापे मारे गे न। कृपया तुस खुद पता करो।
मुक्खमंत्री सिद्धरामैया ने बुधवार गी इक बयान च आरोप लाया हा जे आयकर विभाग दी कार्रवाई भाजपा दे खलाफ आवाज गी चुप्प कराने दी कोशिश ऐ। कर्नाटक सरकार ने छापेमारी दौरान केंद्र आस्सेआ सीआरपीएफ जोआनें दा इस्तेमाल कीते जाने पर कड़ा बरोध दर्ज करांदे होई गलाया हा जे एह् राज्य दी पुलिस पर शक्क पैदा करदा ऐ।
