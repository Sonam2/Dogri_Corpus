 भारत घृणा दे नापाक मंसूबें दे सामने नेईं झुकग: मोदी।
नमीं दिल्ली, 11 जुलाई। प्रधानमंत्री नरेंद्र मोदी ने सोमवार रातीं कश्मीर च अमरनाथ श्रद्धालुएं पर आतंकी हमले दी कड़ी निंदा कीती ते गलाया जे भारत नेह् कायरतापूर्ण हमलें ते घृणा दे नापाक मंसूबें दे अग्गे झुकने आह्ला नेईं ऐ। उनें गलाया जे उने राज्ये दे राज्यपाल एन.एन वोहरा ते मुक्खमंत्री महबूबा मुफ्ती कन्नै गल्ल कीती ते हरसंभव मदद दा आश्वासन दित्ता। दक्खण कश्मीर दे अनंतनाग ज़िले च सोमवार रातीं आतंकी हमले च घट्ट थमां घट्ट सत्त श्रद्धालुएं दी मौत होई गेई ते केई अन्य घाऽल होए।
मोदी ने ट्वीट कीता, ‘जम्मू कश्मीर च शांतिपूर्ण अमरनाथ यात्रियें उप्पर घातक हमले उप्पर दर्द बयां करने लेई शब्द नेईं ऐ। हमले दी सब्भनें लोकें गी कड़ी थमां कड़ी निंदा करनी चाह्दिी। उनें गलाया, मेरी संवेदनां उनें लोकें कन्नै ऐ जिनें जम्मू- कश्मीर च हमले च अपने प्रियजन गी गोआई दित्ता। मेरी प्रार्थनाएं घाऽलें कन्नै ऐ। इक अन्य ट्वीट च मोदी ने गलाया ‘भारत नेह कायरतापूर्ण हमलें ते घृणा दे नाकाम मंसूबें दे अग्गे नेईं झुकग।’
 तोआंई, कश्मीर च अमरनाथ श्रद्धालुएं पर आतंकवादी हमले गी बेहद निंदनीय कृत्य दस्सदे होई रक्षा मंत्री अरुण जेटली ने गलाया जे घटना आतंकवाद गी खत्म करने दे भारत दे संकल्प गी होर बधाग। 
रक्षा मंत्री ने सोमवार रातीं दक्खण कश्मीर दे अनंतनाग ज़िले च हमले च मारे गेदे लोकें दे परोआर आह्ले दे प्रति अपनी संवेदना प्रकट कीती। उनें ट्वीट कीता। अमरनाथ यात्रा पर आतंकवादी हमला बेहद निंदनीय ऐ। शोकसंतप्त परोआरें गी मेरी संवेदनां रक्षा मंत्री ने गलाया एह् घटना आतंकवाद खत्म करने दे साढ़े संकल्प गी होर मजबूत करग।
