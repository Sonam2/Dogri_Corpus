संदिग्ध चीज छिपाने लेई निजता दा हवाला नेईं देई सकदे: जेटली।
नमीं दिल्ली, 2 सितंबर। उच्चतम न्यायालय आस्सेआ निजता गी बुनियादी अधिकार गलाए जाने दे किश दिन बाद वित्तमंत्री अरूण जेटली ने लाया ऐ जे पारदर्शिता ते निजता लेई संतुलन बनाना होग ते लोक संदिग्धर नकदी खर्च दे सरबंध च जानकारी छिपाने लेई इस व्यवस्था दा हवाला नेईं देई सकदे जिन्दे च नेता बी शामल ऐ। जेटली ने गलाया जे केह् कोई नौकरशाह महिला दी निजता दी आड़ च अपनी पत्नी दे खरीदे जेवरें उप्पर जानकारी छिपाई सकदा ऐ।
उनें लाया जे इस्सै चाल्ली केह् चुनांऽ लड़ै’रदा कोई राजनेता अपने परोआर दी संपत्ति दे बारे च सूचना देने कोला इन्कार करने लेई निजता दे इस्तेमाल दा हवाला देई सकदा ऐ। वित्तमंत्री ने गलाया जे अदालत दा फैसला राष्ट्रीय सुरक्षा, अपराध दी जांच ते सामाजिक फायदें दे अपव्यय गी निजता दे दायरे करी बक्ख रक्खदा ऐ। उनें गलाया, ‘‘मेरा मनना ऐ जे एह् तौनें उदाहरण ऐ, निर्णायक नेईं ऐ। एह् छड़ा दर्शान लेई ऐ।
 जेटली दे मुताबिक राजस्व वसूली लेई सरकार आस्सेआ चुक्के गेदे कदमें गी निजता दे नांऽ पर प्रतिबंधित नेईं कीता जाई सकदा। उच्चतम न्यायालय ने पिछले सप्लाह अपने इक फैसले च निजता गी बुनियादी अधिकार गलाया हा।
 जेटली ने शुक्रवार गी इत्थै राजनीतिक चंदे च पारदर्शिता विषय पर इक व्याख्यान च गलाया, ‘‘अस दो दाह्कें थमां पारदर्शिता दे युग च रवै’रदे न ते अदालत दे फैसले बी उस्सै दिशा च हे। हुन निजता गी पारदर्शिता च जोड़ेआ गेआ ऐ ते इस चाल्ली निजी चीजें गी गोपनीय रक्खना बुनियादी अधिकार बनी गेआ ऐ। उनें गलाया जे हुन एह् इक बड्डा मुद्दा उभरग जे पारदर्शिता ते निजता दा संतुलन कियां करें। केह् इनें दौनें बश्कार कोई विरोधाभास ऐ।? इस्सै लेई दौनें दे बश्कार संतुलन, सामंजस्य जरूरी ऐ।
जेटली दे मुताबिक जेक्कर कोई गलां जे ओह् इक करोड़ रपे नकद खर्च करग ते सरकार गी इस बारे च जानने दा हक नेईं ऐ कीजे एह्दे थमां निजता दा हनन हुन्दा ऐ ते तुस देश कन्नै बेइमानी करै’रदे न।
उनें गलाया, तुस निजता दे नांऽ उप्पर कर कनूनें दा उल्लंघन करदे रेह्। इस्सै लेई राजस्व अर्जित करने दे लिहाज कन्नै पारदर्शिता ते सूचना सांझा करना महत्वपूर्ण होई जंदा ऐ। राजनीतिक चंदे दे सरबंध च उनें गलाया जे सरकार ने व्यवस्था च सफाई लेई इलेक्टोरल बांड दी घोषणा कीती ही ते हुन ओह् इस्सी अंतिम रूप देने दा प्रयास करै’रदी ऐ।
