परमेसर इक्क ऐ ते हर थाहरै उप्पर मजूद ऐ।
सिखें दे पैहले गुरू नानक देवजी दा प्रकाश उत्सव कार्तिक पूर्णिमा गी मनाया जंदा ऐ। अंधविश्वास ते आंडबरें दे कटटर बरोधी गुरू नानक जी पंजाब दे तलवंडी नामक थाहरै उप्पर इक करसान दे घर जन्मे हे। उंदे मस्तक उप्पर शुरू शा गै तेज आभा ही। तलवंडी जोके पाकिस्तान दे लाहौर शा 30 मील पच्छम इच स्थित ऐ गुरू नानक दा नां कन्नै जुड़ने दे बाद अग्गै चलियै ननकाना खुआया। गुरू नानक दे प्रकाश उत्सव उप्पर हर बरे भारत शा सिख शरधालुएं दा जत्था ननकाना साहब जाइयै उत्थै अरदास करदा ऐ।
गुरू नानक जी बचपन शा गै गंभीर प्रवृत्ति दे हे। बाल्यकाल इच हेल्लै उंदे होरने साथी खेढ कूद इच व्यस्त होंदे हे तां ओह अपने नेत्रा बंद करियै चिंतन मनन इच गोआची जंदे हे। एह दिक्खी उंदे पिता कालू ते माता तृप्ता चिंतित रौंहदे हे। उंदे पिता ने पंडित हरदयाल कोल उनें शिक्षा ग्रैहण करने लेई भेजेआ ब पंडितजी बालक नानक दे सोआलें उपपर निरूत्तर होई जंदे हे। ते उंदे ज्ञान गी दिक्खियै समझी गे जे नानक गी स्वयं परमेसर ने पढ़ाइयै संसार इच भेजेआ ऐ। नानक गी मौलवी कुतुबुददीन कोल पढ़ने लेई भेजेआ गेआ ब ओह बी नानक दे सोआलें शा निरूत्तर होई गे। नानक जी ने घर बार छोड़ी दित्ता ते दूर दूर दे देशें इच भ्रमण कीता जिस शा उपासना दा सामान्य स्वरूप स्थिर करने इच उनें बडडी सहायत मिली। अंत इच करीरदास दी निर्गुण उपासना दा प्रचार उनें पंजाब इच रंभ कीता ते ओह सिख संप्रदाय दे आदिगुरू होए।
गुरू नानक जी दा ब्याह बरा 1485 इच बटाला निवासी कन्या सुलक्खनी कन्नै होआ। उंदे दौं जागत श्रीचन्द ते लक्ष्मीचन्द हे। गुरू नानक दे पिता उनें कृषि, बपार आदि इच लाना चाहेआ पर एह सारे प्रयास नकाम साबत होए। उंदे पिता ने उनें घोड़ें दा बपार करने लेई जो राशि दित्ती, नानक जी ने उसी साधु सेवा इच लाई दित्ता। किश समें परन्त नानक जी अपने बहनोई कोल सुल्तानपुर चली गे। उत्थै ओह सुल्तानपुर दे गवर्नर दौलत खां दे उत्थै मादी रखी लैते गे। नानक जी अपना कम्म पूरी ईमानदारी कन्नै करदे हे ते जो बी कमाई होंदी ही ओहदा जादातर हिस्सा साधुएं ते गरीबें गी देई दिंदे हे।
सिख ग्रंथें इच उल्लेख मिलदा ऐ जे गुरू नानक नित्त बेई नदी इच श्नान करन जंदे हे। इक दिन ओह शनान करने दे बाद जंगल इच अन्तर्धयान होई गे। उस समें उनें परमात्मा दा साक्षात्कार होआ। परमात्मा ने उनें अमृत पलेआया ते गलाया में म्हेशां तुंदे कन्नै आं जो तुंदे संपर्क इच औंगन ओह बी आनन्दित हेांगन। जाओ दान देओ उपासना करो, स्वयं नां लैओ ते दूयें शा बी नां स्मरण करोआयो। इस घटना दे पश्चता ओह अपने परोआर दा भार अपने श्वसुर गी सौंपियै विचरण करन निकली पे ते धर्म दा प्रचार करन लगे। उनें देशै दे बक्ख बक्ख हिस्सें कन्नै गै बदेशें दी बी यात्रां कीतियां ते जन सेवा दा उपदेश दित्ता। बाद इच ओह करतारपुर इच बसी गे ते 1521 ई शा 1539 ई तगर उत्थै रेह।
गुरू नानक देव जी ने जात पात गी समाप्त करने ते सब्भनें गी समान नजरी कन्नै दिकखने दी दिशा इच कदम ठोहांदे होई लंगर दी प्रथा शुरू कीती ही। लंगर इच सब्ब निक्के बडडे, अमीर गरीब इक्कै पंग्ति इच बेहियै भोजन करदे न। अज्ज बी गुरूद्वारें इच उसै लंगर दी बवस्था चला करदी ऐ जित्थै हर समें हर कुसा गी भोजन उपलब्ध होंदा ऐ। 
इस इच सेवा ते भक्ति दा भाव मुक्ख होंदा ऐ। नानक देवजी दा जन्मदिन गुरू पूर्व दे रूप इच मनाया जंदा ऐ। त्रौ दिन पैहलें शा गै प्रभात फेरियां कडिढयां जंदियां न। थां थां भक्त लोक पानी ते शरबत आदि दी बवस्था करदे न। गुरू नानक जी दा काल बरा 1539 ई इच होआ। इनें गुरू गददी दा भार गुरू अंगददेव (बाबा लहना) गी सौंपी दित्ता ते स्वयं करतारपुर इच ज्योति इच लीन होई गे। 
गुरू नानक जी ने अपने अनुयासियें गी दस उपदेश दित्ते जो के म्हेशां प्रासंगिक बनी रौंहगन। उनें गलाया जे ईश्वर इक ऐ ते म्हेशां इक्कै ईश्वर दी उपासना कीती जानी चाहिदी। उनें गलाया जे जगत दा कर्ता सब्ब थाहर मजूद ऐ ते सर्वशक्तिमान ईश्वर दी भक्ति करने आहलें गी कुसा दा डर निं रौंहदा। नानक जी ने उपदेश दित्ता जे ईमानदारी शा मेहनत करियै जीवन बताना चाहिदा ते बुरा कम्म करने दे बारे इच ना तां सोचना चाहिदा ते ना गै कुसा गी सताना चाहिदा।
 उनें म्हेशां खुश रौहने दा उपदेश बी दित्ता ते कन्नै गै गलाया जे मेहनत ते ईमानदारी कन्नै कमाई करियै ओहदे चा जरूरतमंद गी बी किश देना चाहिदा। गुरू नानक ने अपने दस मुक्ख उपदेशें इच गलाया ऐ जे सब्बै स्त्राी ते पुरूष बरोबर न। उनें गलाया जे भोजन शरीर इच जिंदा रखने लेई जरूरी ऐ पर लालच ते संग्रहवृत्ति बुरा कर्म ऐ।
