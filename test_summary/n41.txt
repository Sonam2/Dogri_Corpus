 बीडीओ सतवारी दी अध्यक्षता च कीता गेआ जागृत कैंप दा आयोजन। जम्मू, 9 जनवरी। लोकें गी डिजिटल पैमेंट दे बारे जानकारी देने दे मकसद करी ग्रामीण विकास विभाग ब्लाक सतवारी आसेआ सोमचार गी गाडीगढ़ स्थित ब्लाक कार्यालय च इक दिवसीय जागरूक कैंप दा आयोजन कीता गेआ। बीडीओ सतवारी अरूण खजूरिया दी अध्यक्षता च आयोजित इस कैंप दौरान एसडीएम साउथ सोनू परगाल मुक्ख परौहने दे रूप च मौजूद हे। एदे अलावा तैसीलदार वीना शर्मा, सीडीपीओ राजीव, जम्मू कश्मीर बैंक दे कर्ण बाग शाखा प्रबंधक अर्जुन सिंह राठौड ते बैंक दे विशेष शाबीर हुसैन विशेष रूप कन्नै मजूद है। उत्थै गै कैंप मेंक खेतर दे पूर्व सरपंचें, पंचें, आंगनवाड़ी वर्करें, हैल्परें दे अलावा मती गिनतरी च मकामी लोकें हिस्सा लैता। इस मौके पर बीडीओ अरूण खजूरिया ने आए दे सङभने लोकें दा सोआगत कीता ते गलाया जे डिलिटल पैमेंट दे बारे च जागरूक करने दे मकसद करी इस कैंप दा आयोजन कीता जारदा ऐ। उनें गलाया जे प्रधानमंत्री नरेन्द्र मोदी आस्सेआ देश गी कैशलैस बनाने लेई जेहड़ा अभियान छेड़े दा ऐ ओह तां गै सफल होई सकदा ऐ जिसले लोक एदे बारे च पूरी चाल्ली कन्नै जागृत होंड्न। उनें गलाया जे लोकें गी जागृत करने दे मकसद करी औने आले दिने च बी विभाग आस्सेआ बक्ख- बक्ख ग्रांएं च इस चाल्ली दे जागरूक कैपें दा आयोजन कीता जाग। उत्थै गै सडीएम साउथ सोनू परगाल ने बी अपने विचार प्रकट करदे होई गलाया जे डिजिटल पैमेंट गी सफल बनाने लेई सरकार आस्सेआ केई एप्प जारी कीते गे न जिंदे च भीम, पीटीएम बगैरा न। उनें गलाया जे इस अभियान दे सफल होने करी भ्रष्टाचार
उप्पर पूरी चाल्ली कन्ने रोक लगूग ते सारा लेन- देन ऑनलाईन प्रक्रिया च संपन्न होग। उनें गलाया जे असेंगी दूए गी बी एहदे बारे च जागृत करने दी लोड़ ऐ। उत्थै गै जम्मू- कश्मीर बैंक दे शाखा प्रबंधक अर्जुन सिंह राठौड़ ने बी अपने विचार प्रकट करदे होई गलाया जे डिजिटल पैमेंट दे बारे च जानकारी हासल करने लेई कुसै बी बैंक कन्नै संपर्क कीता जाई सकदा ऐ।
उनेंगी इस दौरान अन्य डीजिटल पैमेंट लेई आए दे नमें- नमें एप्स दे बारे च बी जानकारी दित्ती। इस मौके पर पूर्व सरपंच गुरमीत कौर, भाजपा दे जिला प्रधान बलदेव सिंह बिलौरिया सने केईये लोकें बी अपने विचार प्रकट कीते।
