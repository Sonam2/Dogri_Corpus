 कोटली मियां फत्तेह- बहादुर खां सड़क दी खस्ताहालत करी जनता परेशान।
मीरां साहिब, 30 जुलाई। खेतर दे ग्रां कोटली मियां फतेह थमां लेईयै बहादुर खां, दियोली तक्कर जाने आह्ली मुक्ख सड़क दी खस्ताहालत करी लोकें गी भारी दिक्कतें दा सामना करना पवै’रदा ऐ। लोकें मंग कीती ऐ जे तौले थमां तौले सड़क दी हालत गी सुधारेआ जाना चाह्दिा नेईं तां ओह् सड़कें पर उतरने लेई मजबूर होई जांङन।
मकामी निवासी जनक राज, बोध राज ने गलाया जे सड़क दी हालत इन्नी खस्ता होई चुकी ऐ जे आए दिन सड़क हादसे होआ’रदे न। बरखा दा पानी सड़क पर बने दे बड्डे- बड्डे गड्डें च जमा होई जंदा ऐ जिस कारण आए दिन लोक गड्डियें थमां डिग्गियें घाऽल होआ’रदे न।
उनें गलाया जे सरबंधित विभाग दे अधिकारियें थमां लेईयै सरकार च बैठे मंत्रियें गी बी इस समस्या दे बारे च केई बारी जानकारी दित्ती गेई ऐ ब एह्दे बावजूद सड़क दी हालत गी सुधारने लेई कोई बी कदम नेईं चुक्केआ जा’रदा ऐ जेह्दे चलदे खेतर दे लोकें गी सड़कें पर उतरना पवै’रदा ऐ।
उनें गलाया जे उक्त सड़क दी हालत गी दिक्खियै लगदा ऐ जे विकास गी लेईयै सरकार आस्सेआ जेह्ड़े बड्डे- बड्डे दावे कीते जंदे न ओह् पूरी चाल्ली कन्नै खोखले न।
उनें गलाया जे राज्य दी भाजपा- पीडीपी गठबंधन सरकार लोकें दियें मेदें पर खरा उतरने च पूरी चाल्ली कन्नै विफल होई चुकी ऐ इयै कारण ऐ जे आए दिन लोकें गी सरकार दे खलाफ सड़कें पर उतरना पवै’रदा ऐ। उत्थै गै मकामी निवासी स्वर्ण लाल ने मताबक सड़क दी हालत पिछले मते समें थमां मती खस्ता नेईं ऐ जेह्दे पास्सै अज्ज तक्कर विभाग ने कोई ध्यान नेईं दित्ता ऐ जबकि उक्त रस्ते पर सैंकड़ां ग्रांएं दे लोक निर्भर करदे न।
