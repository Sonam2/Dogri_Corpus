शायद लोकसभा चुनांऽ थमां किश दिन पैलें होऐ लोकपाल दी नियुक्ति : कांग्रेस। नमीं दिल्ली, 3 जुलाई। कांग्रेस ने अज्ज गलाया जे प्रधानमंत्री नरेंद्र मोदी शायद 2019 दे लोकसभा चुनांऽ थमां किश दिन पैहलें लोकपाल दी नियुक्ति करन। पार्टी प्रवक्ता अभिषेक मनु सिंघवी ने संवाददाताएं गी गलाया जे लोकपाल दी नियुक्ति दे बारे च मैं लेख लिखेआ ऐ, तुंदे सामने प्रेस वार्ता दस बारी कीती ऐ। अगर सौभाग्यवश करें लोकपाल दी नियुक्ति केंद्र च होई गेई तां शायद 2019 के चुनांऽ दे किश दिन पैलें होग, अगर होई ता? उनें गलाया जे 13 बरे तक्कर गुजरात दे मुक्खमंत्री रौंदे होई मोदी जी ने गुजरात च लोकायुक्त नेई बनन दित्ता। 2019 च जिसलै ओह् हटने आले होङन तां शायद लोकपाल दी नियुक्ति होई जा। बैसे ओह अगले साल हटङन्। बरसांती आले इजलास च विपक्ष दी बक्खी चुक्के जाने आले मुद्दे दे बारे च पुच्छे जाने उप्पर सिंघवी ने गलाया जे मैं एह नेई गलाई सकदा जे साढ़े हमले दा के स्वरूप होग ब निश्चित रूप कन्नै साढ़े कोल जनता कन्नै जुड़े दे केई मुद्दे न जियां जम्मू- कश्मीर दी स्थिति, लिंचिंग, कमजोर आर्थिक बवस्था, बेरोजगारी, करसाने दी दुर्दशा, भ्रश्टाचार। हुन कुसै बी मुद्दे दे आधार उप्पर अविश्वास मत गित्तै सैहमति बनदी ऐ तां सरकार त्यार रवै।