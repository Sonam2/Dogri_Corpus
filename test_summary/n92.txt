कठुआ शैह्र थमां सटी औद्योगिक इकाइयें लेई कॉमन वॉटर ट्रीटमेंट प्लांट दा प्रस्ताव सरकार गी भेजेआ।
कठुआ 8 जुलाई। ज़िला मुख्यालय थमां सटी औद्योगिक इकाइयें थमां निकलने आह्ले दूषित पानी कन्नै प्रदूषण दी समस्या गी भांपदे होई प्रशासन ने सरकार गी कॉमन वाटर ट्रीटमेंट प्लांट लाने दा फ्ही प्रस्ताव भेजेआ ऐ। जेक्कर सरकार इस प्रस्ताव गी मंजूरी दिंदी ऐ ते एह्दे कन्नै औद्योगिक इकाईयें कन्नै निकलने आह्ले दूषित पानी दी समस्या दा स्थाई समाधान होई पागन। उत्थै गै जिन्ना बी पानी इनें इकाईयें कन्नै डिस्चार्ज हुन्दा ऐ ओह् पानी दूषित होग एह्दी आशंका घट्ट रौह्ग। दरअसल पिछले ब’रें नगरी खेतर च बगने आह्ले वजूह नाले च सैंकड़ां मछियें गी मृत पाई गेई ही जेह्दे बाद प्रशासन ने एह्दा संज्ञान लैंदे होई मामले दी जांच करोआई ही।
मामले दी जांच च बनाई गेई कमेटी ने अपनी रिपोर्ट च साफ कीता हा जे औद्योगिक खेतर दी त्रौ थमां चार इकाईयें दा जेह्ड़ा पानी औद्योगिक खेतर कन्नै सटी खड्ड थमां बगियें वजूह नाले च पुज्जदा ऐ। ओह् प्रदूषित ऐ इयै नेईं किश इकाईयें कन्नै निकलने आह्ले पानी दे बहाल गी सावन चक दे बीचों- बीच दे बजाए हुन मग्गर खड्ड कन्नै रावी आस्सेआ मोड़ेआ गेआ ऐ। जबकि रावी दरिया च बी दूषित पानी कन्नै मछियां मृत मिलने दी शकैत आवै’रदी ऐ। रावी हुन बी प्रदूषित होआ’रदी ऐ। इस्सै गी दिक्खदे होई पिछले म्हीनें कमेटी आस्सेआ सरकार गी कॉमन वाटर ट्रीटमेंट प्लांट दा प्रस्ताव सरकार गी भेजेआ गेआ ऐ। 
ब’रा 2007 च प्लांट दा प्रस्ताव बनेआ हा जिस्सी प्रदूषण विभाग दे तत्कालीन चेयरमैन एसएम सेठ ने सरकार गी भेजेआ हा। ब सरकार ने उस समें इस प्रस्ताव गी मानकें दे मताबक इस्सै लेई रद्द करी दित्ता हा जे कठुआ च औद्योगिक इकाइयें करी रिसने आह्ले प्रदूषित पानी दी मात्रा घट्ट ऐ। उसलै थमां प्रस्ताव अद्धै च लटके दा ऐ। एह्दे बाद सरकार ने इकाईयें कन्नै रिसने आह्ले प्रदूषित पानी गी डायवर्ट करियै मग्गर खड्ड च पाई दित्ता ब हुन उत्थै बी मकामी लोक एह्दे कन्नै परेशान न। 
एह्दे अलावा मग्गर खड्ड थमां एह् पानी सिद्धा रावी दरिया च मिलै’रदा ऐ। प्रदूषण दे खलाफ आवाज चुक्कने आह्ली कठुआ दी संस्था एंट पोल्यूशन मूवमेंट दे चेयरमैन सरदार महेंद्र सिंह ने गलाया जे सरकार इकाईयें कन्नै रिसने आह्ले प्रदूषित पान गी ठिकाने पर लाने लेई कोई कारगर योजना नेईं बनाई पाई ऐ। जेह्दे कारण शैह्र च समस्या व्याप्त ऐ। कठुआ जिला मुख्यालय कन्नै सटे औद्योगिक क्षेत्रा दी इक सौ थमां मते इकाइयें कन्नै निकलने आह्ले पानी गी सिद्धा कॉमन प्लांट च भेजेआ जाग। सरकार आस्सेआ जेक्कर एह् प्लांट स्थापित हुन्दा ऐ तां इस प्लांट च तमाम इकाईयें दा पानी ट्रीटमेंट होने दे बाद डिस्चार्ज कीता जाग। जेह्दे च पानी प्रदूषित ऐ एह्दी कोई गुंजाइश गै नेईं रौह्ग। कन्नै गै दूषित पानी करी केई चाल्ली दी सामनै आवै’रदी शकैतें दा बी उचित समाधान होग। हालांकि प्रशासन ते सरकार ने तमाम इकाइयें गी नेई गै प्लांट लाने दे निर्देश बी दित्ते न। ब चंद इकाईयें च गै प्लांट लाए गे न। किश इकाईयें च ते प्लांट छड़े दिखावे दे तौर पर लग्गे दे न। उत्थै गै इस संदर्व डिवीजनल ऑफिसर, प्रदूषण नियंत्राण बोर्ड, कठुआ हंस राज सिंह ने गलाया जे ज़िला प्रशासन दे प्रयासें कन्नै हाल च गै सरकार गी ट्रीटमेंट प्लांट दा प्रस्ताव भेजा गेआ ऐ। इस प्लांट दे लग्गने करी तमाम इकाइयें कन्नै निकलने आह्ला दूषित पानी सिद्धा प्लांट करी ट्रीट होने दे बाद डिस्चार्ज कीता जाग।