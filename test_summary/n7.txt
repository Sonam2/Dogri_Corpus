थेआर लुट्टन आए दे आतंकिये गी जान अपनी बचाइयै नस्सना पेआ। श्रीनगर, 3 जुलाई। मध्य कश्मीर दे बडगाम जिले दे हुमहामा लाहके च अज्ज अज्ञात लोकें केंद्रीय रिजर्व पुलस बल सीआरपीएफ) दी 35 मीं बटालियन दी बी–कौंपनी दे जोआनें थमां थेआर खूस्सने दी कोशश कीती जिसगी चौकस जोआन नकाम करी दित्ता। हमलावरें जोआने उप्पर मिर्च पाउडर सुट्टियै हमला कीता। सूत्रों दे अनुसार हुमहामा चौक च अज्ञात लोकें जिंदी तदाद त्रौ दस्सी जा करदी ऐ, ने सीआरपीएफ दे त्रौं जोआनें एएसआई राममूर्ति, कांस्टेबल रमेश ते हेड कांस्टेबल संजय कुमार दिये अक्खिये च मिर्च पाउडर सुट्टियै हमला करने दे बाद उंदे थेआरें गी लुट्टने दी कोशश कीती। हालांके चौकस सीआरपीएफ जोआन ने बरोध कीता ते थेआर लुट्टने दी कोशश गी नकाम करी दित्ता। इस्सै बिच्च बारदाता दे फौरन बाद सुरक्षाबले पूरे लाके गी घेरी लैता ते हमलावरें गी फगड़ने गित्तै तलाशी अभियान चलाया।
