हल्दी दे इन्ने न फायदे ते लाह् कीह् नेईं चुक्कदे।
तुन्दी रसोई च रक्खे मते थमां मसालें बश्कार इक मसाला ऐ हल्दी, जिंदे बगैर तुन्दा भोजन नीरस ते बदरंग होई जाग। विश्व च हल्दी दी लगभग सत्तर किस्मां चलन चन। इंदे चा लगभग त्रौ किस्मां साढ़े देश च गै उगाई जंदियां न। हल्दी साढ़े भोजन दा ते इक प्रमुख अंग ऐ गै ब केह् तुस जानदेओ जे हल्दी च केई औषधीय गुण बी हुन्दे न।
अदरक आंङर हल्दी बी बूह्टे दी कन्द दी गंडें कन्नै प्राप्त हुन्दी ऐ। इक विशेष क्रिया आस्सेआ हल्दी च पर्याप्त रंग ते गंध उत्पन्न कीती जंदी ऐ। पैह्ले गंडें गी पानी च उसलै तक्कर उबालेआ जंदा ऐ जिसलै तक्कर जे ओह् नरम नेईं होई जान। चटक रंग लेई पानी गी सोड़ा जा चूना पाईयै क्षारीय करी लैता जंदा ऐ। चंगी चाल्ली कन्नै पकी दी गंडे गी पालिश कीता जंदा ऐ ते इनेंगी पीईयै हल्दी पाउडर बनाई लैता जंदा ऐ। करक्यूमिन नामक पिगमेंट दे कारण हल्दी दा रंग पीला हुन्दा ऐ।
100 ग्राम हल्दी च लगभग 6.3 ग्राम प्रोटीन हुन्दा ऐ। जबकि ऊर्जा लगभग 349 किलो कैलौरी हुन्दी ऐ। ब पोषण दी दृष्टि कन्नै हल्दी दा मता महत्व नेईं ऐ कीजे दिन भर च हल्दी दी जेह्ड़ी मात्रा साढ़े भोजन च प्रयोग दी जंदी ऐ ओह् मता गै थोड़ी लगभग 2 थमां 5 ग्रां गै हुन्दी ऐ। हल्दी इक महत्वपूर्ण औषधि ऐ। ब अक्सर लोक जानकारी दे अभाव दे कारण एह्दे कोला पूरा लाह् नेईं चुक्की पांदे। गल्ल, पित्त ते कफ त्रौनें चाल्ली दे विकारें गी ठीक करने दी शक्ति हल्दी च हुन्दी ऐ। गरम दूध च हल्दी पाईयै पिलाने करी रोगी गी खांसी थमां आराम मिलदा ऐ। हल्दी दी निक्की जनेही गंड गी जेक्कर सेंक करियै रातीं गी सोंदे समें मुंह च रक्खेआ जा तां बी जुकाम-खांसी च लाह् मिलदा ऐ। दो ग्राम हल्दी दे चूर्ण च थोड़ा जनेहा सेंधा नमक मिलाईयै, मुंह च पाईयै उप्परां गर्म पानी पीने करी खांसी दा प्रकोप नष्ट होई जंदा ऐं रातीं गी गर्म दूध च हल्दी पाईयै पीने करी दबी आवाज खुल्ली जंदी ऐ ते गला बी हल्का होई जंदा ऐ। इसी दूध च इक चम्मच घ्यो मिलाई देने पर खांसी जुकाम पूरी चाल्ली ठीक होई जंदे न। बढ़े दे हांसिल पर हल्दी लाने करी लाह् मिलदा ऐ।
सिर दर्द च बी हल्दी थमां आराम मिलदा ऐ एह्दे लेई पिसी दी हल्दी गी पानी च उबालियै ओह्दी भाप गी साह् आस्सेआ अंदर खींचना चाह्दिा। इक कप चाऽ च चुटकी भरियै हल्दी मिलाईयै पीने करी सिरदर्द दे कन्नै-कन्नै लक्क दर्द च बी आराम मिलदा ऐ।
हल्दी अपने आप च मती अच्छी ऐन्टिसेप्टिक बी ऐ। कुसै बी घाव पर हल्दी ते गरम तेल लाने करी ओह् जल्दी ठीक होई जंदा ऐ। एह् ते सब्भै जानदे न जे गुम चोट लग्गने पर पिसी दी हल्दी गी गर्म दूध च मिलाईयै सेवन करना चाह्दिा कन्नै गे हल्दी गी चूने च मिलाईयै ताजा चोट पर लाने करी बहता खून बंद होई जंदा ऐ। जेक्कर चोट लग्गने पर खून जमी जां ते हल्दी गी पानी च पीईयै गर्म करियै चोट पर लाना चाह्दिा। हल्दी दी पोटली बनाईयै सूजे दे हिस्सें पर लाने करी आराम मिलदा ऐ, मोच औने पर हल्दी दा लेप पीड़ित अंग गी लाह् पजांदा ऐ।
लून मिली दी हल्दी गी मंजन आंङर प्रयोग करने करी दंदे दा पीलापन ते दूर हुन्दा गै ऐ मसूढ़ें च बी मजबूती औंदी ऐ। बरोबर मात्रा च काले लून ते हल्दी दा सेवन पेट दी गैस दूर करदा ऐ। गुड़कनी दूर करने लेई चुटकी भर हल्दी पानी च मिलाईयै लें। बरोबर मात्रा च (लगभग पंज-पंज ग्राम) हल्दी ते उड़द दी दाल दा पाउडर जलदी चिलम च रक्खियै कश खींचने करी हिचकी बंद होई जंदी ऐ। गठिया रोग च हल्दी दे लड्डू विशेष लाह् दिंदे न एह्दे लेई अग्ग च भुनी दी हल्दी दी गंडें गी घिसाईयै ओह्दे च गुड़ मिलाईयै लड्डू बनाए। तुस चाहें ते एह्दे च काजू बी मिलाई सकदेओ। इनें लड्डुएं दा सेवन हर दिन बडलै नींबू जा तुलसी दी चांऽ कन्नै करना चाह्दिा।
हल्दी च विष हरने दा गुण बी पाया जंदा ऐ। कुसै विषैले कीड़े दे कट्टने पर फौरन हल्दी गी घिसियै ओह्दे लेप च नींबू दा रस मिलाईयै प्रभावित अंग पर लाया जाना चाह्दिा। गर्भवती महिलाएं जेक्कर नवें मास च लगभग पंज ग्राम हल्दी पीईयै दूध कन्नै सेवन करें ते उनें प्रसव कष्ट घट्ट हाग ते कन्नै गै बच्चे दी सेहत अच्छी रौह्ग।
यकृत दे बक्ख- बक्ख रोगें च हल्दी खास करियै लाभकारी न। पीलिया होने उप्पर लगभग त्रौ ग्राम हल्दी गी अद्धा किलो छाछ च मिलाईयै सेवन करन। नेह्ा करदे होई गर्म पानी कन्नै स्नान करी परहेज करें ते भोजन च मिर्च मसाले दा इस्तेमाल नेईं करें। लगभग दो ग्राम हल्दी गी गऊं दे पच्चीस ग्राम घ्यो च मिलाईयै बडलै- बडलै खाली पेट खाने करी फायदा हुन्दा ऐ। थोड़े कन्नै दही च हल्दी मिलाईयै बडलै-सं×ाा खाने करी बी सत्त- अट्ठ दिन च पीलिया ठीक होई जंदा ऐ।
अक्खें दी बीमारियें च बी हल्दी गुणकारी ऐ। एह्दे लेई हल्दीयुक्त पानी तैयार कीता जाना चाह्दिा इस पानी च दुखती जा सूजी दियें अक्खां धोने करी फायदा हुन्दा ऐ। हल्दी युक्त पानी बनाने लेई हल्दी गीपानी च उबाली लैओ ते उस्सी दो- त्रौ बारी साफ कपड़े कन्नै छानियै बोतल च पाईयै रक्खी लैओ।
त्वचा दे बक्ख- बक्ख विकारें गी दूर करने लेई हल्दी श्रेष्ठ मन्नी जंदी ऐ। त्वचा पर होने आह्ले फोड़े फुन्सी मुख्यतः रक्त दी अशुद्धि दे कारण हुन्दे न। रक्त दी शुद्धि लेई हल्दी युक्त जल च शहद मिलाईयै ओह्दा सेवन करना चाह्दिा। इस मिश्रण गी बनाईयै संग्रहित कीता जाई सकदा ऐ। एह्दा सेवन भोजन दे लगभग अद्धा घंटा बाद करना चाह्दिा। नियमित रूप कन्नै एह्दा सेवन बक्ख- बक्ख त्वचीय विकारें दे होने दी संभावना घट्ट करी दिंदा ऐ। जेक्कर फोड़े- फुन्सियें दे कारण, त्वचा पर गड्डे पेई गे होन ते हल्दी दा लेप लाने करी तौले गै नमीं त्वचा आई जंदी ऐ। हल्दी दी गंड दा गाढ़ा लेप एग्जिमा थमां बी राह्त दोआंदा ऐ। गर्मियें च घमौरियां सब्भनें गी परेशान करदियां न। अद्धा किलो कच्ची हल्दी दी गंडें गी उबालियै ओह्दे च लगभग 200 ग्राम शहद मिलाईयै शिशे दे पांडे च बंद करियै रक्खे। इस मिश्रण दा सेवन फायदेमंद हुन्दा ऐ। कुसै बी फल दे रस च दो- त्रौ चम्मच हल्दी मिलाईयै लैने करी बी शरीर दी उष्णता शांत हुन्दी ऐ। भोजन गी मनमोहक रंग देना हल्दी दा महत्वपूर्ण कम्म ऐ ब ओह्दे औषधीय गुण उस्सी साधारण मसालें दी श्रेणी थमां कहीं ऊपर चुक्की दिंदा ऐ यकीनन तुस उस्सी रसोईघर दा डाॅक्टर गलाई सकदेओ।