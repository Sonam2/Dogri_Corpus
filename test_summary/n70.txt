 सतवारी- आरएसपुरा सड़क दा दोहरीकरण रस्ते दा कछुआ चाल निर्माण दा देआ’रदा हादसें गी न्यौता: मोहम्मद आरिफ।
राज्य च 35 एं थमां छेड़छाड़ गी सैह्न नेईं करग भाजपा।
आरएसपुरा, 7 सितंबर। लोक जनशक्ति पार्टी दे आरएसपुरा खेतर थमां ब्लाक प्रधान मोहम्मद आरिफ ने मंग कीती ऐ जे सतवारी- आरएसपुरा सड़क रस्ते दे दोहरीकरण दा कम्म तौले थमां तौले पूरा होना चाह्दिा। उनें गलाया जे सड़क दा कम्म मती बल्ले चलै’रदा ऐ जिस कारण आए दिन सड़क हासदे पेश आवै’रदे न।
उनें चेतावनी दिंदे होई गलाया जे जेक्कर तौले थमां तौले सड़क दा कम्म पूरा नेईं कीता गेआ तां लोक जनशक्ति पार्टी औने आह्ले दिनें च उग्र आंदोलन छेड़ने पर मजबूर होई जांङन। आरएसपुरा खेतर च आयोजित इक पत्राकार सम्मेलन दौरान भाजपा दे ब्लाक प्रधान मोहम्मद आरिफ ने गलाया जे ब’रां 2010 च शुरू होआ सतवारी- आरएसपुरा सड़क रस्ते दा निर्माण कम्म अजै तक्कर पूरा नेईं होआ ऐ। उनें गलाया जे निर्माण कम्म पूरा नेईं होने दे कारण आए दिन सड़क हादसे होआ’रदे न। उनें गलाया जे सड़क पर गड्डे बनै’रदे न। उत्थै गै आरिफ ने गलाया जे राज्य जम्मू कश्मीर च 35 एं थमां छेड़छाड़ नेईं होनी चाह्दिी।
उनें गलाया जे राज्य जम्मू- कश्मीर दे महाराज हरि सिंह ने इस कनून गी लगभग 60 एं ब’रें पैह्ले राज्य दी बेह्तरी लेई बनाया हा ब किश राजनीतिक दल अपना सियासी लाह् लैने लेई एह्दे कन्नै छेड़छाड़ करै’रदे न जिस्सी सैह्न नेईं कीता जाग।
उनें गलाया जे जेक्कर इस कनून गी हटाया जंदा ऐ तां राज्य जम्मू- कश्मीर दे युवाएं गी रोज़गार नेईं मिलग ते बेरोज़गारी बधग। एह्दे अलावा बड्डे शिक्षा संस्थाएं च बी बच्चें गी दाखिला नेईं मिलग। इस मौके पर हरपाल सिंह सने केई लोक बी मजूद हे। 
