ग्रामीण विकास विभाग आस्सेआ ग्रां इन्द्रानगर च जागरूक कैंप दा आयोजन।
सरकारी योजनाएं बारे करोआया अवगत।
मीरां साहिब, 5 सितम्बर। लोकें दियां समस्याएं गी सुनने ते सरकार आस्सेआ चलाई जा’रदी बक्ख- बक्ख योजनाएं दे बारे च जानकारी देने दे मकसद करी ग्रामीण विकास विभाग मीरां साहिब आस्सेआ पंचायत खारियां दे ग्रां इन्द्रानगर च इक दिवसीय विशेष जागरूक कैंप दा आयोजन कीता गेआ। बीडीओ मीरां साहिब मोहम्मद सईद दी अध्यक्षता च आयोजित इस कैंप च मती गिनतरी च पंचायत दे लोकें हिस्सा लैता। इस दौरान पंचायत दे लोकें बीडीओ दे सामनै समस्याएं गी रक्खेआ ते उनेंगी तौले हल करोआने दी मंग कीती।
इस मौके उप्पर अपने विचार प्रकट करदे होई ब्लाक डिवेलपमेंट आफिसर मीरां साहिब मोहम्मद सईद ने गलाया जे केन्द्र ते राज्य सरकार आस्सेआ लोकें दी बेह्तरी लेई केईयें योजनाएं गी चलाया गेआ ऐ जेह्दा लोकें गी लाह् चुक्कने दी लोड़ ऐ। उनें गलाया जे स्वच्छ भारत अभियान दे तैह्त ग्रां- ग्रां च शौचालयें दा निर्माण कम्म कीता जा’रदा ऐ।
एह्दे अलावा ग्रामीण खेतरें दे विकास पास्सै विशेष ध्यान दित्ता जा’रदा ऐ। उनें गलाया जे कुसै बी पंचायत दे लोक विभाग कन्नै संपर्क करियै योजनाएं दे बारे च जानकारी हासल करी सकदे न ते इत्थै विकास दी लोड़ ऐ ओह्दे बारे च जानकारी देई सकदे न। उनें गलाया जे विभागीय अधिकारी उत्थै जाईयै विकास दे बारे च जानकारी हासल करङन ते तौले उत्थै कम्म शुरू कीता जाग।
