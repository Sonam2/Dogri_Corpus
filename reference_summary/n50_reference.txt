स्कूलें दी दयनीय हालत ते शिक्षकें दी कमीं गी लेईयै प्रदर्शन।

अखनूर दे पवर्तीय ते पिछड़े खेतर चैकी चैरा च स्कूलें दी दयनीय हालत ते शिक्षकें दी कमीं गी लेईयै स्कूली बच्चें, अभिभावकें ते मकामी लोकें जम्मू- पुंछ राजमार्ग पर यातायात ठप्प करियै प्रदर्शन कीता ते राज्य सरकार दे खलाफ जम्मियै नारेबाजी कीती।
प्रदर्शनकारियें दा गलाना हा जे जेह्दे करी राज्य च भाजपा पीडीपी गठबंधन सरकार आई ऐ शिक्षा ढ़ांचा चरमराई गेई ऐ ते खेतर च पूर्व सरकार दे कार्यकाल च खुले मते हारे स्कूलें गी बंद करी दित्ता गेआ ऐ ते जेह्ड़े बचे दे न उन्दे च शिक्षकें दी कमीं करी बच्चें दा भविक्ख न्हेरे च बने दा ऐ।
बच्चें गलाया जे शिक्षक स्कूलें च घट्ट ऐ ते जेह्ड़े न दूर दराज खेतर होने दे कारण औंदे नेईं जां फ्ही समें पर नेईं पुज्जदे। 
अभिभावकें गलाया जे पिछड़ा खेतर होने दे कारण निजी स्कूल बी नेईं ऐ जेह्ड़े अमीर लोक न खेतर थमां शैह्रें च जाईयै बसियै अपने बच्चें गी अच्छी शिक्षा मुहैया करोआंदे न जबकि गरीब लोक जेह्ड़े सरकारी स्कूलें उप्पर निर्भर ऐ स्कूलें दी दयनीय हालत करी बच्चे शिक्षा थमां वंचित रेही जंदे न। 
उनें गलाया जे इस सरकार दे कार्यकाल च प्रशासन नांऽ दी कोई चीज गै नेईं ऐ जिस कारण सरकारी स्कूलें दी हालत बद थमां बदतर हुन्दी जा’रदी ऐ। 
उनें गलाया जे जेक्कर तौले सरकारी स्कूलें च सुधार नेईं कीता गेआ तां लोक इक बड्डा आंदोलन छेड़ने लेई मजबूर होंङन।
